---
layout: post
title: Kierkegaard ve "Kaygı Kavramı"
author: Berat Gönültaş
type: w
x: "200"
---
<br/>
&nbsp;&nbsp;&nbsp;&nbsp;“..Ancak bu küçük sorunu çözerken, sevgili dostum, dünyadaki karışıklıklara yol açan şeyin, kurnazlık ve kötü niyetten öte, belki de yanlış anlamalar ve atalet olduğunu bir kez daha saptadım. En azından ilk ikisine daha az rastlanıyor.”<sup>1</sup>

&nbsp;&nbsp;&nbsp;&nbsp;“..Resim yapmak benim için olanaksız şu sıralarda, tek bir çizgi bile çizemem, ama hiçbir zaman şu anda olduğumdan daha büyük bir ressam da olamamıştım..”<sup>2</sup>

&nbsp;&nbsp;&nbsp;&nbsp;“Kitaplarımı göndermeni isteyip istemediğimi soruyorsun – sevgili dostum, Tanrı adına senden dileğim, onları benden uzak tutman! Yönlendirilmek, cesaretlendirilmek, coşturulmak istemiyorum, bu yürek kendi kendine de yeterince kaynıyor..”<sup>3</sup>

&nbsp;&nbsp;&nbsp;&nbsp;“Eğer burada insanların nasıl olduklarını merak ediyorsan, sana şunu söylemem gerekiyor: Her yerdeki gibiler! İnsan soyu tek bir kalıptan çıkmadır. Çoğu, yaşayabilmek için günlerinin büyük bir bölümünü çalışarak geçirir ve özgürlük olarak artakalan zaman onları o kadar kaygılandırır ki, ondan kurtulmak için denemedik şey bırakmazlar..”<sup>4</sup>

&nbsp;&nbsp;&nbsp;&nbsp;Goethe'nin, ilk sayfalarında yukarıdaki alıntıları barındıran “Genç Werther'in Acıları” isimli kitabı, daha doğrusu bu kitaptan bir başka kısım, bana bundan çok önce yaşadığım bir erken kalmışlığı hatırlattı. Aktarmak istemediğim o kısmın bana hatırlattığı erken kalmışlığım, henüz vakti gelmeden yazmaya giriştiğim bir yazının başarısızlığı idi. Albert Camus'nün “Sisifos Söyleni”<sup>5</sup> adlı kitabından birkaç alıntıyı ve o alıntılara yorumlarımı da barındıran hayat üstüne bir yazıydı bahsi geçen. Erkendi o yazı için. Hala erken; hala hayatın acemisiyim.

&nbsp;&nbsp;&nbsp;&nbsp;Bundan uzun sayılmayacak bir zaman önce, veya bana çok kısa geliyor diyeyim, şunu söylemiştim birilerine: "İnsanlar durmadan geç kalışlardan şikayet eder ya, bense hayatım boyunca hep bir şeylere erken kaldım. Fakat bu defa, maalesef, geç kaldım." Böyle demiştim. Hakikati ifade ediyor mu bu dediğim? Yoksa yine mi erkenciydim? Bir geç kalış değil de bir erken kalış mı söz konusuydu yine? Lanetim yine mi üstümdeydi? I guess so.

&nbsp;&nbsp;&nbsp;&nbsp;Erken kalışların geç kalışlardan daha hüzünlü olduğu bir gerçek. Geç kalan, bir suçun cezasını çekiyor nasıl olsa; "Geç kaldığım için, yılgınlık gösterdiğim veya aylaklık yaptığım için başıma bu geldi." diyebiliyor. Öte yandan erken kalanın başına gelen, fazla titizliliğinden dolayı. İngilizlerin "too much" dedikleri "fazla"dan bahsediyorum; "very much" dediklerinden değil. Halimi hüzünlü göstermek için "Başıma ne geldiyse fazla titiz olmaktan geldi." diyorum gibi oldu, oysa tez canlı olmak da erken kalışlara mahal verir. Sabırsız biri olduğumu kabul etmeliyim. Hal böyle olunca sabırsızlığımı suç telakki etmek, çektiğiminse bu suçun cezası olduğunu söylemek zor değil. Ortada hüzünlü bir şey yokmuş yahu. Hem zaten her konuda olduğu gibi titizlikte de ifrata varmak bir suç olsa gerek. Her şey elimizde sanmak, her şeyi yerli yerinde ölçüp tartarsak amacımıza ulaşırız sanmak; bu da suç.

&nbsp;&nbsp;&nbsp;&nbsp;Aşk'a sadık biri olamadım. Sadakatsizliğim erdemsizliğe dönüşmedi fakat. Sadakatsizliğimi fark ettiğim an uzaklaştım Aşk'tan. Çok yaklaştığım oldu arzuladığım sadakate. Lakin yine de ulaşamadım. Hayat işte. Bilen bilir hayatın nasıl olduğunu.

&nbsp;&nbsp;&nbsp;&nbsp;Çay ocağı köşelerinde anlatılan "hayatın gerçekleri" umrumda olmaktan uzak. Hayatın gerçekleri umrumda olsaydı şu an başka bir yolda olurdum. Ağzım iyi laf yapmıyor. Herkese ve her yere uygun farklı farklı sözler yok heybemde. Yürüyorum öylece. Sadece yürüyorum. Bana göre değil diyor ve yürüyorum.

<br/>
<br/>

---

<br/>
<br/>
<sup>1</sup>Johann Wolfgang von Goethe, Genç Werther'in Acıları, Can Yayınları, 28. Basım, s.20

<sup>2</sup>Johann Wolfgang von Goethe, a.g.e, s.21

<sup>3</sup>Johann Wolfgang von Goethe, a.g.e, s.22

<sup>4</sup>Johann Wolfgang von Goethe, a.g.e, s.24

<sup>5</sup>"Söylen" kelimesinin ne manaya geldiğini merak edenlere bir not: Bu kelime sanırım çevirmen Tahsin Yücel'in uydurduğu -haliyle uyduruk- bir kelime. TDK'nın sitesinde aratınca bir karşılık yok. Öz Türkçe çalışmalarının bir sonucu olan bu kelimenin ne manaya geldiğini anlayışım ancak kitabın orijinal ismini künyesinde görüşümle oldu. Eminim en cahilinize bile bu Fransızca isim "söylen"den daha anlamlı gelecektir.  
"Le Mythe de Sisyphe"
