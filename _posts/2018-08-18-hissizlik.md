---
layout: post
title: Hissizlik
author: Betül Fırat
type: Öykü
x: "196"
---
<br/>
&nbsp;&nbsp;&nbsp;&nbsp;<em>Belki de yazmak, aradığını sandığı çıkışların var olduğu ve buluşmanın nasip olmayacağı bir eylemdir; muamma. Ulaşamadıklarına yürürken akıttığı terleri, hangi çamurlu su</em><em>yla yıkamıştı? Acımak mıydı kalan? Kime? Belini bükemeyen sancıları vardı, bilinmeyende paylaştığı karanlıkları, değemediği çokça anısı ve de ne yazık ki titremediği kışları...</em>

&nbsp;&nbsp;&nbsp;&nbsp;_İki kelime._

&nbsp;&nbsp;&nbsp;&nbsp;_Tanımla onu: Hissizlik sancısı._

&nbsp;&nbsp;&nbsp;&nbsp;_Bulmak mıydı bu? Ya şimdi?_

&nbsp;&nbsp;&nbsp;&nbsp;...  

&nbsp;&nbsp;&nbsp;&nbsp;__(Birkaç ay önce)__

&nbsp;&nbsp;&nbsp;&nbsp;Duyamadığım ve anlayamadığım gürültüler içinde boğulduğumu hissediyordum günden güne.  Şu günlerde seçimimi sessizlik üzerine yapmanın  zihnimi kemiren yüzü üzerine düşüncelerdeyim. Sessizlik, “ben”lere rağmen mümkün müdür ve onun kaç yüzü vardır?  

&nbsp;&nbsp;&nbsp;&nbsp;Fısıltılar ve “psikolog-umsular”.   

&nbsp;&nbsp;&nbsp;&nbsp;…  

&nbsp;&nbsp;&nbsp;&nbsp;“Sabah öylece tavana bakarken gördüm onu, saatler sonra da hala aynı vaziyetteydi. Korkuyorum, gittikçe garipleşiyor.”

&nbsp;&nbsp;&nbsp;&nbsp;…  

&nbsp;&nbsp;&nbsp;&nbsp;“Neden böyle, ne oldu ona bilmiyorum doktor. Birkaç yıl önce kardeşinin ölüm haberini aldığında oradaydım, tek damla gözyaşı bile gelmemişti gözlerinden. Geçen günse on yaşında ihanet ettiği dostunu hatırlayıp  ağlamaya başladı birdenbire, biliyor musunuz?”

&nbsp;&nbsp;&nbsp;&nbsp;…  

&nbsp;&nbsp;&nbsp;&nbsp;“Söylediklerinden hatırladığınız bir şeyler olmalı, anlatın lütfen.”  

&nbsp;&nbsp;&nbsp;&nbsp;“Bilemiyorum, ben anlayamıyorum ,özlediği bir şeyler var, sıklıkla onlardan bahsediyor ama aramızda da değilmiş gibi çoğu zaman.  ‘Hiçkimselerimiz var burada, kaybetmek midir aslında bu? Bulmak mümkündür, bilirim lakin ben kendime dahi varamıyorum. Hissetmek için bizlere  nedenler gerekiyor mu? ’ gibisinden sözler ediyordu.  
&nbsp;&nbsp;&nbsp;&nbsp;Onu bize getirmeniz gerekiyor doktor, bizden biri olduğu zamanları özlüyorum. _Normal_ biri olamaz mı o da?”

&nbsp;&nbsp;&nbsp;&nbsp;“Burada kalması uygun değil, biliyorsunuz ama, ama yine de... Nedensiz hisler, boş bakışlar, varamaz oluşlar... Sanırım haklısınız; bu, ciddi ve hayli tuhaf bir araştırma olacaktır.  
_&nbsp;&nbsp;&nbsp;&nbsp;Yardım edeceğim. Hislerine anlam katmalı.”_  

&nbsp;&nbsp;&nbsp;&nbsp;…  

&nbsp;&nbsp;&nbsp;&nbsp;Zaman. Akmıyor şimdilerde. Evet, onu da hissedemiyordum.

&nbsp;&nbsp;&nbsp;&nbsp;Bir nehir olmalıydı ve ben tutunduğum köşeleri bırakmalı karışmalıydım suya. Nehirde köşe mi?  

&nbsp;&nbsp;&nbsp;&nbsp;Bu nehirlerde geçmekle akıntıya kapılmak arası bir yerler olmalıydı. Onlar, onlar hissedemediklerime sahip . Köşelerimi dolduracak yerler midir onlar?

&nbsp;&nbsp;&nbsp;&nbsp;Peki ben, bu _normallikler_ arasında bulabilir miyim onlara da bir yer?  

_&nbsp;&nbsp;&nbsp;&nbsp;“... ortama uymanın bir suça ortak olmakla aynı anlama geleceğini dile getirdim. Doğrusu meraka değer bir yaklaşım. Ortama uymanın neresi kötüymüş? Ortam denen şey de neymiş? Bu suç da nereden çıkmış? Bu soruları cevaplamam gerek.” (İsmet Özel)_

&nbsp;&nbsp;&nbsp;&nbsp;...  

&nbsp;&nbsp;&nbsp;&nbsp;__21:03__  

&nbsp;&nbsp;&nbsp;&nbsp;İstirahat vaktine 1 saat 57 dakika kala. Saatlerin tanımı, burada, bu şekilde yapılıyordu. Çünkü gün içinde  yaşadığımızı hissettirebilen belli başlı birkaç şeyden biriydi uyku saati de. Gündüz veyahut gece. Fark bulunmadığından mıdır, fark bulunmayışını kavrayışımıza olan çocukça sevincimizden midir bilmiyordum, bilmek nicedir anlamsızlığını damgalamıştır bedenine.  

&nbsp;&nbsp;&nbsp;&nbsp;Anahtar sesleri, tokluğunu kaybetmiş ıslak ayak sesleri. Yağmur mu yağmıştı? “Ne olur bir sonraki sefere insanı ezen, annemi üzen, sevmediğim tahta kokulu yağmurlarından da getir, olur mu?”  

&nbsp;&nbsp;&nbsp;&nbsp;Kapılar, "hasta” dedikleri bizleri korkutmamak adına yavaşça açılırdı burada, ya da hastaların içinde oldukları “garip” psikolojik geçişler, yönettikleri ruhani tiyatrolar bölünmek istenmezdi. Neden istenmezdi?

&nbsp;&nbsp;&nbsp;&nbsp;“Nasılsınız bugün, kulaklarınızda hala ağrı hissediyor musunuz?”  

&nbsp;&nbsp;&nbsp;&nbsp;“Bilmiyorum, kulaklarımda ağrı hissedebilmem için yaralanmış olmam gerektiğini açığa çıkarttığınız günden beri onları hissetmiyorum.”  

&nbsp;&nbsp;&nbsp;&nbsp;“O halde bunun psikolojik bir durum olduğunu anlayabiliyorsunuzdur?”  

&nbsp;&nbsp;&nbsp;&nbsp;“Teşekkür ederim, psikolojik vakaların önemsizliğini de belirttiğiniz şu dakikadan itibaren hislerimle vedalaşma faslımı hızlandırmış oldunuz. Yalnız kalmanın ne kadar zor olduğunu biliyorum ama yine de sorayım, bu sözde ziyaretin sebebi nedir?”

&nbsp;&nbsp;&nbsp;&nbsp;Ve bu da sayısız hatalarıma bir hata daha.  “Hata.” Kime göre?  

&nbsp;&nbsp;&nbsp;&nbsp;Kolumdaki iğne sızısıyla kanıma karışan galibiyetin uyumu… Burada uykuya geçişlerimizde sorun yaşayabileceğimizin belirtilerini bedenimize yansıtmadığımızda bazı ilaçlardan mahrum bırakılıyorduk. Bilinçlerin dinç olmaması gerekliydi bakıcılara göre. Bence de.

&nbsp;&nbsp;&nbsp;&nbsp;İğnenin kolumdan yavaşça çekilişini hissediyordum, aynı hızla uykuya dalışımı da.  

&nbsp;&nbsp;&nbsp;&nbsp;“Yazık, gittikçe çöküyor bu adam da. Korkulard\.\.\.\.\.\.\.

&nbsp;&nbsp;&nbsp;&nbsp;...

&nbsp;&nbsp;&nbsp;&nbsp;__02:10__  

&nbsp;&nbsp;&nbsp;&nbsp;_Pıtpıt, pıtpıt, pıtpıt..._

&nbsp;&nbsp;&nbsp;&nbsp;_Yorganıma girmemesi için savaşıyorum odadaki havayla; galibim elbette. Bu ağır yorgan, sıska bedenime yüklenen yüklerden biri değil, bunu ayırt edebiliyorum._  

&nbsp;&nbsp;&nbsp;&nbsp;_Pıtpıt, pıtpıt, pıtpıt..._

&nbsp;&nbsp;&nbsp;&nbsp;_Annem uyanmış olmalı, gelmesini bekliyorum sessizce. Zaman geçiyor, yağmur damlalarının tavandaki delikleri aşıp muşambaya ve yatak örtüsüne düşerken bıraktıkları sesler artıyordu. Kapı ve leğen sesleri. Kardeşlerim uyuyor olmalıydı, bense uyuyormuşum gibi poz vermekle geçiriyordum dakikalarımı. En samimi ve saf poz nedir? Sobanın henüz sönmemiş odunlarının bir tel ile dağılma sesini duyuyorum. Kapanan kapı sesi: Sessizlik. Düşünmekle ve daha neyi düşündüğünü ayırt edememekle geçen dakikalar, hayaller…  Hissetmenin anlamlı olduğu zamanlar bunlar._

&nbsp;&nbsp;&nbsp;&nbsp;_Pıt, pıt, pıt..._

&nbsp;&nbsp;&nbsp;&nbsp;_Yağmurlar durmasa, sokakları sel alsa yüzmek güzel olurdu, değil mi? Yazın göle gidemedik zaten, biraz yüzmüş oluruz._   

&nbsp;&nbsp;&nbsp;&nbsp;_Beni uyandıran, üzerimize düşen yağmur sesleriyse annemi gecenin bir vaktinde uyandıran nedir?_  

<br/>

&nbsp;&nbsp;&nbsp;&nbsp;__18:19__  

&nbsp;&nbsp;&nbsp;&nbsp;_Karanlık bastıracaktı yakında. Ezana sayılı dakikalar kala ben, olmak istediğim yerdeyim. Yalnız mıydım?_  

&nbsp;&nbsp;&nbsp;&nbsp;_Bilmiyorum._

&nbsp;&nbsp;&nbsp;&nbsp;_Üzerine oturduğum bu hayli küçük dam, mezarlığın tam ortasında. Üzerinde kaç tabut bekletilmişti acaba?_

&nbsp;&nbsp;&nbsp;&nbsp;_Huzur. Onu parçalar halinde bıraktığım yerlerden biri burası. Tek başıma oturuyor, etrafı seyre dalıyordum bazen. Bir şey düşünüyor muydum? Hisler düşüncelere dahil ise evet. Kalanlar, hatırımda tutamadıklarımdan._  

&nbsp;&nbsp;&nbsp;&nbsp;_Ölülerle dolu bu yerde, küçük bir çocuk nasıl huzurlu hissedebiliyor?_   

<br/>

&nbsp;&nbsp;&nbsp;&nbsp;__19:25__  

&nbsp;&nbsp;&nbsp;&nbsp;_Pişmanlık. Hangi hatalarını affedemezdi ve unutamazdı insan?_

&nbsp;&nbsp;&nbsp;&nbsp;_Çarpılan kapılar, bağırışlar... Kavgaya konuk oluyorum, baş oluyorum, tokat oluyorum._  

&nbsp;&nbsp;&nbsp;&nbsp;_Parmaklarda gezinen titreme, duvarların çektiği perde, köşedeki çifte siyah korku oluyorum._  

&nbsp;&nbsp;&nbsp;&nbsp;_Şekiller değişti. Hepsi ben._  

&nbsp;&nbsp;&nbsp;&nbsp;_Kulağa inen acı, karanlıktaki gaddar sancı. Hepsi ben._  

<br/>

&nbsp;&nbsp;&nbsp;&nbsp;__20:00__  

&nbsp;&nbsp;&nbsp;&nbsp;“Bu sorumsuzluk da nedir? Nasıl bu kadar uyumasına müsaade edilir?”  

&nbsp;&nbsp;&nbsp;&nbsp;Uyandırma çabalarına maruz kaldığımı hissediyor, uyanmamak için direniyordum. Bu kez mağlubiyet sesleri akıyor kanımdan.

&nbsp;&nbsp;&nbsp;&nbsp;“Nasıl hissediyorsunuz? Kulaklarınız hala ağrıyor mu?"

&nbsp;&nbsp;&nbsp;&nbsp;“Hayır _hissetmiyorum._”  

&nbsp;&nbsp;&nbsp;&nbsp;“Ah, sonunda iyileşiyorsunuz, güzel.”  

&nbsp;&nbsp;&nbsp;&nbsp;...  

&nbsp;&nbsp;&nbsp;&nbsp;__22:06__  

&nbsp;&nbsp;&nbsp;&nbsp;Bu şekil verilmiş duygular, anlamı kaybettirilmişlerle bir başına ben.  

&nbsp;&nbsp;&nbsp;&nbsp;Kaybettiğim bir şeyler olmalı; bıraktığım, unuttuğum?  

&nbsp;&nbsp;&nbsp;&nbsp;Bilmiyorum, kaybettiklerimi bilmeden yaşamak nedir?  

&nbsp;&nbsp;&nbsp;&nbsp;Korkuyorum. Hissedemediklerimin kaburgalarımı çatlatır gibi sıkıştırmasından mı, kendime ulaşamayışımdan mı korkuyorum? Yakınları uzaklara kavuşturan nedir?  

&nbsp;&nbsp;&nbsp;&nbsp;Bilmiyorum.  

<br/>
<br/>

&nbsp;&nbsp;&nbsp;&nbsp;İstirahat saatine kimler kaldı?  
