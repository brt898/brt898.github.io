---
layout: post
title: Nurettin Topçu
author: Zeynep Aybüke
type: w
x: "260"
image: nurettin_topcu.jpeg
---
<br/>
&nbsp;&nbsp;&nbsp;&nbsp;Bu hafta <a href="https://tahirpasacamiiokumalari.wordpress.com/" target="_blank">Tahir Paşa Camii okumaları</a>mızın onuncusunu gerçekleştirdik. Bu sefer okumamızda tek bir kitap üzerine eğilmek yerine Nurettin Topçu’nun muallim kişiliği üzerinde durduk. “Türk’ün düştüğü yer ahlâk ve iktisat sahasıdır. Kişi düştüğü yerden kalkar.” ve “Gençlik avare ve davasız, aileler otoritesizse bundan da muallim mesul olacaktır. Memurlar rüşvetçi, mesul makamlar iltimasçı iseler muallimin utanması icap eder. Din hayatı bir riya ve taklit merasimi hâline gelerek vicdanlar sahipsiz ve sultansız kalmışsa bunun da mesulü muallimlerdir. Yüreklerin merhametsizliğinden, hislerin bayağılığından ve iradelerin gevşekliğinden bir mesul aranırsa; o da muallimdir. Yalnız kaldığımız yerde yalnızlığımızın mesulü o, imanların zayıfladığı devirlerde bu gevşemenin mesulü yine onlardır.” diyen müellifi dinleyip, ahlâk sahasındaki düşüklükten kurtulmak için muallimin üzerine neler düştüğü hakkında konuştuk.

&nbsp;&nbsp;&nbsp;&nbsp;Bugün öğretmenlerle alakalı şikâyetlerde toplumun kâhir ekseriyetinin ittifak ettiği husus, “memur zihniyeti.” Neslin terbiyesiyle vazifelendirilmiş insanların “nasılsa maaşım yatıyor” deyip ne çocukların ne de milletin geleceğiyle alakadar olmayışı elbette büyük bir sorun. Oysa Nurettin Topçu’ya göre muallimlik, “milletin çocuklarına feda olmayı bilmek”tir.

&nbsp;&nbsp;&nbsp;&nbsp;Karne gününün yaklaştığı tarihlerde çocuklara müstehcen sahneleri olan filmler izleten ve uyarıldığında “onlar zaten izliyor bunları” cümlesinin savunma olabileceğini düşünen öğretmenler var. Nurettin Topçu’nun muallime; bireylerin doktoru, disiplin kurucu, toplum düzeninin bekçisi, siyasî yaşayışın üstadı olma rollerini biçtiğini düşündüğümüzde, yukarıda zikrettiğimiz yaklaşıma sahip öğretmenlerle Topçu’nun çizdiği profilin asla uzlaşamayacağını görüyoruz.

&nbsp;&nbsp;&nbsp;&nbsp;“Muallimlerin ahlâklı olması gerekir.” dediğimizde iş yine geliyor ve bugün muallimlik yapan kimselerin eğitimine dayanıyor. Talip olduğu işin peygamber mesleği olduğunu idrak etmemiş ve bu minvalde bir eğitim almamış kimseden ahlâklı olmasını bekleyemezsiniz. Muallimin de tedrisâtı esnasında; bizim ahlâkîlik dediğimiz, bugün adına idealizm dedikleri şeyi ona sağlayacak bir eğitime muhatab olması gerekiyor. Buradan bakınca bir kısır döngüden bahsediyormuşuz gibi görünse de bunun varacağı yer çözümsüzlük olmak zorunda değil.

&nbsp;&nbsp;&nbsp;&nbsp;Nurettin Topçu, bir sahneyi tasvir ediyor. Yüreklerin merhametsiz, hislerin bayağı ve iradelerin gevşek olduğu bir sahne. Bugün dönüp baktığımızda toplumun tam olarak bu hâl içre olduğunu görüyoruz. Tekrar Topçu’ya döndüğümüzde ise bundan mesul olanın muallim olduğunu. Büyük kalabalıklar hâlinde yaşıyorken ve çürümüşlük toplumun en ücrasına kadar yayılmışken ani bir silkinme ile kendimize gelip her şeyin yeniden rayına oturmasını beklemek artık çok ütopik görünüyor. Bozulmuşluk bu kadar derine işlediğinde çözümün de ancak derinden gelirse etkili olacağını görürüz. İşte bu durumlarda, Nurettin Topçu’nunki gibi bir adanmışlık, inanç ve sabır gerekir. Çözümü, artık toplumun birdenbire özünü hatırlamasını umarak değil, “kadirşinas itaatsizlik ve tevarüs edilmemiş asalet” ile, samimi insanlar olarak kendi yaşantımızda bulabiliriz.

&nbsp;&nbsp;&nbsp;&nbsp;Öğretmenliği sırasında yaşanan geniş çaplı bir boykot esnasında, belki de ders işleyen tek sınıfın muallimi Nurettin Topçu idi. Okula geldiğinde öğretmenlerden ve idareden kimse boykot hakkında Topçu gibi düşünmüyordu. Kimi açıkça, kimi ise alttan alta boykota destek vermekteydi. Duruma müdahale etmek istese de, konuşması engellendi. Yapabileceği tek şey sınıfına çıkıp öğrencilerini beklemekti. Oysa öğrencileri zaten onu sınıfta bekliyordu. Talebesi M. Orhan Okay’ın tabiriyle, onun sert ve müsamahasız hâli altındaki derin ve gerçek sevgiyi fark eden talebeleri, tek bir kimse dahi derste değilken ve okula bir kaos ortamı hakimken sınıfta hocalarını beklemeyi tercih etmişlerdi. O da, boykot ve grevin gayri ahlâkî olduğunu anlatan bir girizgâhtan sonra dersine devam etti. Bugün etrafa baktığımızda ümitlerimizi azaltan birçok ahlâksızlık sahnesiyle karşı karşıya geliyoruz. Memleketin en el değmemiş köşesinden bile pis kokular yükseliyor. Gün geliyor, Ashâb-ı Kehf gibi, bir mağaraya sığınmadıkça bugünleri atlatamayacakmış gibi hissediyoruz. Oysa, vazifenin mukaddes olduğunu unutmaz ve içimizdeki derin ve gerçek sevgiyi muhafaza edersek bizimle olacak bir sınıf dolusu insanın da burada olduğunu göreceğiz.

&nbsp;&nbsp;&nbsp;&nbsp;Yukarıda, her ay düzenli para almak için öğretmenlik yapan kimselerden bahsettik. Nurettin Topçu’ya baktığımızda ise tek gayesi millî ve dinî mizaca uygun nesiller yetiştirmek olan bir hoca görüyoruz. İmam Hatip liselerinde ders verirken bunun karşılığında para almayan, “Burası din mektebi, ben buraya ibadet için geliyorum, ibadetten para alınır mı? (…) din görevi hasbî olmalıdır. Buradan yetişenler din adamı olacaklar. Ben hasbî olmalıyım ki, onlar da hasbî olsunlar.” diyen bir hoca. Zaten, talebelerinin, onun derslerini uzunca okunmuş bir zamm-ı sûreye benzettiği de vâkîdir.

&nbsp;&nbsp;&nbsp;&nbsp;“İrade üç âleme sığınma kuvvetidir: Hemcinsine, kendi samimiyetine ve Allah’a.” diyor Topçu. İrade gösterdiğimiz takdirde birbirimize ait insanlar olarak yaşayabilecek ve bu topraklar için ümitvâr olmaya devam edebileceğiz.  Ve ancak şu ilkeye uyduğumuz takdirde irade sahibi kimseler olabileceğiz: “Üç şeyden ayrılınca diğer üç şeye geçmede acele etmelidir: İnsanlardan ayrılınca ibadete, hareketten çıkınca huzura, dünyayla vedalaşınca uhrâya.”

_(28.11.2017)_
