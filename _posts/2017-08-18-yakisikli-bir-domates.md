---
layout: post
title: Yakışıklı Bir Domates Olmama Üzerine
author: Berat Gönültaş
type: Deneme
x: "200"
---
<br/>
&nbsp;&nbsp;&nbsp;&nbsp;Öyle bir vakte erdik ki görünüşte en temiz aslında en kirli olan. En yakışıklı domateslerimiz GDO’lular, doğallık arayışında başvurulan ise kurtlu elmalar. Narsist, aslında zayıf bir karaktere sahip, zayıflığını örtmek için narsistliğe bulaşıyor. Gösteriş budalaları en yoksun olanlar.

&nbsp;&nbsp;&nbsp;&nbsp;Bir hedefe çeşitli yollarla varılabilir. Bu yollardan kimi üstünde yürümeye uygun olanlar kimi ise kaçınılması gerekenler. Eğer yürümeye uygun bir yol yoksa hedefe gitmeyeceğimiz kesin olmuştur. Var fakat kapalı ise, açmayı deneriz. Başarısız olunursa yine hedefe gidilmez. Olur mu, diğer yollar ne diye duruyor, diyenler olabilir. Başlangıçta onlardan kaçınılan yollar başka yolun olmadığının belli olduğu şu anda işimizi görür mü? Cevap insanın karakterine göre değişir. Midesizlik her bulunanı yeme kapısını açar.

&nbsp;&nbsp;&nbsp;&nbsp;En başta yollardan kimisinin üstünde yürümeye uygunsuz olduğunu dillendirmenin iki nedeni olabilir. Ya gerçekten yollar yürümek için uygunsuz bulunmuştur ya da bazı yetersiz nedenlerle konu yersizce kapatılıp o yollar kaçınılması gerekenler olarak kabul edilmiştir. Önceden hangi yolun yürümek için uygun olmadığına dair ahkam kesmekten imtina etmeyen kimilerini sonradan o yollara düşerken görmek mümkün. Soranlara şunu derler: “Kaçınmak lazım dedik ama o kadar da değil.”

&nbsp;&nbsp;&nbsp;&nbsp;Burdaki esas mesele, hedefe ne olursa olsun varmak veya birtakım ölçütlere uygun hareket etmek. Kirli bir yoldan geçerek temiz bir yere varmak da mümkün değil. Sonuç olarak; seçilen yola dikkat etmek ve ‘dikkat ettiğimiz ölçütlere neden dikkat ediyorsak onun’ işimize karışan bir şey değil aksine asıl hedef olduğunu akılda tutmak önemli. Öte yandan yakışıklı bir domates olmak da her zaman için açık bir seçenek.
