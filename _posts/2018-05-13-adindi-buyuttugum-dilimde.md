---
layout: lt
title: Adındı Büyüttüğüm Dilimde
author: Muhammed Aydoğdu
type: Şiir
link: /2018/05/13/adindi-buyuttugum-dilimde-os.html
x: "200"
---
<br/>
istedin gitmeyi  
ve gittin  
her bakışta taze bir kıvılcım düşürdün yüreğime  
her solukta külüydü savrulan rüzgâra bedenimin  
kapılarda bıraktın beklediğim baharı  
zemheri soğukları işledi ciğerime  
buzdan bir elbiseyi giymişti sanki tenim  

paslı bir zincir vurdu hasretin kollarıma  
peşinden diyar diyar sürükledi acının  
sen zalim hicranları gizledin yollarıma  
durmadı zembereği ayrılık sayacının  

bilerek sürükledin beni uçurumlara  
körükledin durmadan içimdeki ateşi  
hangi vakit meyletsem çıkmaya sokağına  
nedense düştü yolum ayrılık sapağına  
yıllar yılı sakladım  
uğrun uğrun  
habersiz  
bilmedin adını büyüttüğümü dilimde  
gittin  
çünkü istedin  
buralardan gitmeyi  

-farkında değildik  
akıp giden hayattı ellerimizden-  

istedin gitmeyi  
ve gittin  
bense düştüm önüne bu çarpık gölgelerin  
esarete uğradım hislerin savaşında  
içinde en âcizi bendim sömürgelerin  

fırsat oldu yokluğun  
hüznümün cuntasına  
kurdu saltanatını bağrımın ortasına  
buyruğuna geçirdi büsbütün benliğimi  
hükmetti irademin en hassas noktasına  
içime karanlığın serpti tohumlarını  
suladı damla damla  
düşen her gözyaşımla  
kasvet duvarı ördü  
tuğla tuğla gönlüme  
sustum  
büküktü boynum  
adındı dilimde büyüttüğüm, diyemedim..  

büyüttüğüm adındı dilimde  
bilmedin, bilemedin..  
vazgeçmek kolaydı kaybetmekten  
istedin gitmeyi  
istedin ve gittin  
büyüttüğüm adındı dilimde, bilemedin..  
adındı dilimde büyüttüğüm, diyemedim..  

dilimde büyüttüğüm adındı, gidemedim!..  

Nisan 2018,  
Üsküdar  
