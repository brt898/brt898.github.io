---
layout: post
title: Korna
author: Berat Gönültaş
type: Öykü
x: "200"
image: korna.jpg
---
<br/>
&nbsp;&nbsp;&nbsp;&nbsp;Hava almak için dışarıya çıktık. Saat biri biraz geçmiş. Etrafta pek kimse yok. Genelde insanlar mola verip hava almaya çıktıklarında sigara yakarlar, fakat aramızda sigara içen yok. Gece ve soğuk bana bugün belki ilk defa böylesine ağır göründü. Zatürreye yakalanmış bir ressamın öldüğü veya bir matematikçinin önünde duran teoriyi gördüğü fakat ona inanmadığı gecedeki gibi.

&nbsp;&nbsp;&nbsp;&nbsp;Üç kişiyiz. Üç arkadaş. Yanımdaki bu iki kişi bana benzeyen insanlar. Ortak bir şeylerimiz var. Yoksa arkadaş olamazdık zaten. Ben kolay kolay birileri ile samimi olmam. Solumdaki -solumdaki ve sağımdaki diye ayrım yapmaya karar verdim- geçenlerde bir kartpostal satın almış. Yanından geçtiği bir sahafta görmüş onu. Çok beğenmiş. Bana da gösterdi. Üstünde siyah beyaz denebilecek bir resim var. Resimde ise bir kız. Kitap okuyor. Kıza aşık olduğundan bahsetti. Fısıldıyordu bunu söylerken. Sağımdakine gelince, o da yarım kalan bir şiirini dün bir cami duvarının üstüne bırakmış. Anlatabiliyor muyum? Bunlar, böyle insanlar.

&nbsp;&nbsp;&nbsp;&nbsp;İleride bir hocamızı gördük. Üçümüz de az çok samimiyiz onunla. Bu saatte burada olmasına şaşırmadım. Bugün biraz durgun görünüyor. Yanında başka bir öğrencisi var. Bir yüksek lisans öğrencisi. Selamlaştıktan sonra hangi derse çalıştığımızı soruyor hocamız. Söylüyoruz. Konuşmalarını böldük. Çok uzatmıyor, yukarıya doğru yürüyoruz. Yandaki binadan, bu saate kadar çalıştığını bildiğim bir ressam çıkıyor. Biraz konuşuyoruz. Geçenlerde yağan sağanakta fena ıslanmış, zatürreye yakalanmış. Ama şimdi daha iyiymiş, öyle diyor. Geri dönüyoruz kütüphaneye doğru. İşimizi bitirip uyumak istiyorum. Kütüphanenin yanına dönünce hocamızı yine orada buluyoruz. Biraz daha laflıyoruz. Durgunluğunun sebebini soruyoruz, tam bir cevap yok. Üsteliyorum. Bir teori görmüş bu akşam. Görüyormuş onu, fakat.. "fakat" diyor, "bilemiyorum." Yanındaki yüksek lisans öğrencisi abla beni göstererek "bu var ya hocam" diyor "asistanları yetersiz buluyormuş." Hocamız bana dönüyor.

&nbsp;&nbsp;&nbsp;&nbsp;-Gerçekten öyle mi, yetersiz mi buluyorsun?  
&nbsp;&nbsp;&nbsp;&nbsp;-Evet.  
&nbsp;&nbsp;&nbsp;&nbsp;-Şaşırdım.  

&nbsp;&nbsp;&nbsp;&nbsp;İşte samimi olarak söylüyordum. "Evet." Ne önemi vardı bunun. Bir matematik bölümü öğretim üyesi, niçin bir lisans öğrencisinin asistanları yetersiz buluşunu önemsiyor ve buna şaşırıyor?

&nbsp;&nbsp;&nbsp;&nbsp;"Size çok samimi bir şekilde şunu söyleyebilirim ki.."

&nbsp;&nbsp;&nbsp;&nbsp;-Evet.

&nbsp;&nbsp;&nbsp;&nbsp;-Şaşırdım.

&nbsp;&nbsp;&nbsp;&nbsp;Ama neden?

&nbsp;&nbsp;&nbsp;&nbsp;"Çıkabilirsiniz."

&nbsp;&nbsp;&nbsp;&nbsp;Ayrılıyoruz. Biz kütüphaneye, o ikisi kampüsün dışına doğru.

&nbsp;&nbsp;&nbsp;&nbsp;Neden, diyorum.

&nbsp;&nbsp;&nbsp;&nbsp;Solumdaki cevaplıyor.

&nbsp;&nbsp;&nbsp;&nbsp;-Yarın her şey geçmiş olacak.

&nbsp;&nbsp;&nbsp;&nbsp;Uyanıyorum. Geçmemiş gibi.

&nbsp;&nbsp;&nbsp;&nbsp;İki gün sonra.

&nbsp;&nbsp;&nbsp;&nbsp;Evet, geçmiş.

&nbsp;&nbsp;&nbsp;&nbsp;Düşmanlara inat yaşamaya devam.
