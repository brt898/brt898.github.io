---
layout: post
author: Muhammed Aydoğdu
type: w
title: Üsküdar'da Bilmem Kaç Ay
x: "200"
---

<br/>
_bir dosta cevaben_


<br/>
&nbsp;&nbsp;&nbsp;&nbsp;"Oralarda hayat nasıl?" diye sormuşsun. Sâhi, ne çok merak edeni var bu sorunun. Bunun öncesinde de ziyâdesiyle muhatabı olduğum bu soruya bu kez kaçamak cevaplar vermeyeceğim. Bazı şeyleri anlatmanın vakti geldi artık, en başından itibâren.

&nbsp;&nbsp;&nbsp;&nbsp;İstanbul'daki ilk zamanlarım... Daha adını dâhi bilmediğim lâkin sonraları fazlasıyla âşina olacağım o yokuştan çıkarken birkaç ipucu veriyordu aslında buradaki hayat, kendine dâir: Selamsız Yokuşu... Üsküdar'da, hatta İstanbul'da beni ilk karşılayan yerlerden biridir bu yokuş. Şimdi fark ediyorum; aynen bu yokuşta olduğu gibi başlarda dikkatimi celbeden birçok ayrıntı, sanki ünsiyet peyda olunca birden, gözlerden ıraklaşıveriyordu.

&nbsp;&nbsp;&nbsp;&nbsp;Zamanla yıllardır buradaymışım gibi bir nazarla bakmaya başladım görmeye alıştığım her şeye. Zîra buralarda hayat insanı farklı koşuşturmacalar içinde tüketiyor, her birinin zamanla çevrelerine duyarlı bakabilme yetisini tükettiği gibi...

&nbsp;&nbsp;&nbsp;&nbsp;Üsküdar.. İnsana tam mânâsıyla katıksız bir İstanbul havası soluma imkânı tanıyan sayılı semtlerden birisi. Beşeriyetin mâneviyatını kırmakta bir nebze de olsa âkim kaldığı nâdir mekanlardan. Yine de eskisi gibi değil hiçbir şey muhakkak. Her ne kadar eski hâlini görmemiş de olsam, Üsküdar o eski Üsküdar değil, biliyorum; İstanbul da, o eski İstanbul...

&nbsp;&nbsp;&nbsp;&nbsp;Bilmem kaç ay oldu, buralardayım. Bir zamanlar sadece fotoğraflarını görmekle yetindiğim mekânları, gezip görme imkanım oldu. Bu süreçte, hiçbir şeyi aceleye getirmemek gerektiğini anladım. Zîra belli başlı yerleri sırf görmüş olabilmek adına, kısa bir İstanbul turuna çıkıp her ayrıntısında farklı bir şeyler bulabileceğim o güzide mekânları keşfetme heyecanını kaçırmış birisi olarak derin bir pişmanlık duyuyorum bu durumdan.

&nbsp;&nbsp;&nbsp;&nbsp;Günler böyle geçip durdu işte. Tüm bu anlattıklarımın akabinde; artık insan hayatında, ortamdan ziyâde insanların önem arz ettiği gerçeği gün yüzüne çıkarken; -benim nazarımda- büyük ölçüde heyecanını yitirmiş olan bu şehrin, bazı şeylerin eksikliğini izâle edemediğini anladım. Bu durumu fark etmemle beraber aniden kendimi bir boşluğun ortasında buldum. Hem de 'yeni' sıfatını yüklediğim hiçbir sözcüğün eskisi kadar nitelikli bir mânâ taşımadığı, yıkıcı bir boşluğun içinde.

&nbsp;&nbsp;&nbsp;&nbsp;Hilkatin gâyesine ters yönde dönen çarklara hizmet eden insan kitlelerinin arasında samimiyeti aramanın maatteessüf netice vermeyeceğini kabullenmem biraz zor oldu. Zamanında hayalini kurmakla meşgul olduğum şeyler mi tüm bunları öngöremeyişimin müsebbibiydi? Yoksa asıl suçlu ben miydim?

&nbsp;&nbsp;&nbsp;&nbsp;İnsanı monoton bir düzenin içinde düşmekten çekip kurtarabilecek samimi dostlara, her zaman her yerde rastlanmıyor. Hele bir de böyle mekânlarda... Bir işe başlarken yapılan hesaplara katılmayan şeyler vardır. İşte bu durum da öyle bir şey sanırım benim için.

&nbsp;&nbsp;&nbsp;&nbsp;Başta bu şehirdeki yalnızlığımın normal olduğunu düşünüyordum. Sonuçta yepyeni bir düzen kurmaktaydım. Devamlı yeni yüzlerle karşılaşıyor, yeni insanlar tanıyordum. Güya yeni ve kalıcı dostluklar kuracaktım. Bir müddet sonra bu yalnızlık hâlinin süreklilik kazanması, normal olduğunu düşündüğüm bu sürecin de bitmesine sebep oldu. Artık anormal bir yalnızlık kavramı girdi lûgatime. Böyle işte.. Buradaki hayat, kullandığımız bazı kelimelerin aslî yapılarının ifsâdıyla türetilmiş yeni kavramlara da yer açabiliyor. En acı olanı da belki de bu düzenin 'insan' kavramının aslî yapısını bozmuş olması. Zîra bu düzen, dünyevî hırsların işgal ettiği insanlara dönüştürüyor hayallerinin peşinden koşan insanları..

&nbsp;&nbsp;&nbsp;&nbsp;Her ne kadar tam anlamıyla adapte olamamış da olsam, buradaki hayat böyle işte. Daha doğrusu benim penceremden bakarsan böyle. Lâfı neden bu kadar uzattığımı bilmiyorum. Gerçi anlatılabilecek o kadar çok şey var ki, az bile konuştum sanırım. Aklıma şu an bu kadarı geliyor. En azından buralar hakkında fikir sahibi olabilmen için yeterli miktarda. Belki daha fazlası için bile.. Eminim sen de böyle bir cevap beklemiyordun benden. Ki ben de zaten ilk defa böyle bir cevap veriyorum, böyle bir soruya. Bir gün kendi gözlerinle de görebilme imkânın olur umarım. Selametle...

Üsküdar / 2017
