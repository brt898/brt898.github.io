---
layout: post
author: Muhammed Aydoğdu
type: w
title: Üsküdar'da Bilmem Kaç Ay
x: "200"
image: uskudarda-bilmem-kac-ay.jpg
---

<br/>
_bir dosta cevaben_


<br/>
&nbsp;&nbsp;&nbsp;&nbsp;"Oralarda hayat nasıl?" diye sormuşsun. Sâhi, ne çok merak edeni var bu sorunun. Bunun öncesinde de ziyâdesiyle muhatabı olduğum bu soruya bu kez kaçamak cevaplar vermeyeceğim. Bazı şeyleri anlatmanın vakti geldi artık, en başından itibâren.

&nbsp;&nbsp;&nbsp;&nbsp;İstanbul'daki ilk zamanlarım.. Daha adını dâhi bilmediğim lâkin sonraları fazlasıyla âşina olacağım o yokuştan çıkarken birkaç ipucu veriyordu aslında buradaki hayat kendine dâir: Selamsız Yokuşu.. Üsküdar'da, hatta İstanbul'da beni ilk karşılayan yerlerden birisidir bu yokuş. Şimdi fark ediyorum; bu yokuşta olduğu gibi -başka yerlerde de- dikkatimi celbeden ne kadar ayrıntı varsa, ünsiyet peyda ettiğinde kendini kolay kolay nazara vermiyordu artık.

&nbsp;&nbsp;&nbsp;&nbsp;Zaman geçtikçe yıllardır buradaymışım gibi bir nazarla bakmaya başladım görmeye alıştığım şeylere. Zîra buralarda hayat; insanı farklı koşuşturmacalar içinde tüketiyor, zamanla onların çevrelerine duyarlı bakabilme yetisini de tükettiği gibi...

&nbsp;&nbsp;&nbsp;&nbsp;Üsküdar: İnsana tam mânâsıyla katıksız bir İstanbul havası soluma imkânı tanıyan sayılı semtlerden birisi; beşeriyetin, mâneviyatını kırmakta bir nebze de olsa âkim kaldığı nâdir mekanlardan.. Yine de eskisi gibi değil hiçbir şey muhakkak. Her ne kadar eski hâlini görmemiş olsam da Üsküdar o eski Üsküdar değil, biliyorum; İstanbul da, o eski İstanbul...

&nbsp;&nbsp;&nbsp;&nbsp;Bilmem kaç ay oldu, buralardayım. Bir zamanlar sadece fotoğraflarını görmekle yetindiğim yerleri, gezip görme imkanı buldum. Bu süreçte, ne olursa olsun hiçbir şeyi aceleye getirmemek gerektiğini anladım. Zîra belli başlı yerleri sırf görmüş olabilmek adına, kısa bir İstanbul turuna çıkıp belki her ayrıntısında farklı bir şeyler bulabileceğim o güzide mekânları keşfetme heyecanını kaçırmış birisi olarak derin bir pişmanlık duyuyorum bu durumdan.

&nbsp;&nbsp;&nbsp;&nbsp;Günler böyle geçip durdu işte. Tüm bu anlattıklarımın akabinde; insan hayatında, ortamdan ziyâde insanların önem arz ettiği gerçeği gün yüzüne çıkarken; benim için heyecanını büyük ölçüde yitirmiş olan bu şehrin, bazı şeylerin eksikliğini izâle edemediğini anladım. Bu durumu fark etmemle beraber aniden kendimi bir boşluğun ortasında buldum: 'Yeni' sıfatını yüklediğim hiçbir sözcüğün eskisi gibi nitelikli bir mânâ taşımadığı, yıkıcı bir boşluğun içinde.

&nbsp;&nbsp;&nbsp;&nbsp;Hilkatin gâyesine ters yönde dönen çarklara hizmet eden insan kitlelerinin arasında samimiyeti aramanın maatteessüf netice vermeyeceğini kabullenmem biraz zor oldu. Zamanında hayalini kurmakla meşgul olduğum şeyler miydi tüm bunları öngöremeyişimin sebebi? Yoksa asıl suçlu ben miydim? Bu sorulara hâlâ bir yanıtım yok..

&nbsp;&nbsp;&nbsp;&nbsp;İnsanı monoton bir düzenin içinde düşmekten çekip kurtarabilecek samimi dostlara, her zaman her yerde rastlanmıyor. Hele bir de böyle mekânlarda... Olur ya, hani bir işin başlangıcında, yapılan hesaplara küçük ihmâller sonucu katılmayan şeyler vardır. İşte bu durum da öyle bir şeydi sanırım benim için.

&nbsp;&nbsp;&nbsp;&nbsp;Başta bu şehirdeki yalnızlığımın normal olduğunu düşünüyordum. Sonuçta yepyeni bir düzen kurmaktaydım. Devamlı yeni yüzlerle karşılaşıyor, yeni insanlar tanıyordum. Güya yeni ve kalıcı dostluklar kuracaktım. Bir müddet sonra bu yalnızlık hâlinin süreklilik kazanması, normal olduğunu düşündüğüm bu sürecin de son bulmasına sebep oldu. Ve böylece anormal bir yalnızlık kavramı girdi lûgatime. Böyle işte.. Buradaki hayat, kullandığımız bazı kelimelerin aslî yapılarının ifsâdıyla türetilmiş yeni kavramlara da yer açabiliyor. En acı verici olanıysa, bu düzenin 'insan' kavramının da aslî yapısını bozmuş olduğunu fark etmemdi belki. Bu düzen, dünyevî hırsların işgal ettiği insanlara dönüştürmüş, hayallerinin peşinden koşan insanları..

&nbsp;&nbsp;&nbsp;&nbsp;Her ne kadar tam anlamıyla adapte olamamış da olsam, burada hayat böyle devam ediyor. Daha doğrusu kendi penceremden baktığımda gördüğüm manzara bu şekilde. Lâfı neden bu kadar uzattığımı bilmiyorum. Gerçi daha anlatabileceğim birçok şeyin olduğunu da düşünürsek az bile konuşmuşum sanırım. Aklıma ilk etapta gelen bunlar, söyleyeceklerim bu kadar şimdilik. Buralar hakkında fikir sahibi olabilmen için yeterli miktarda olduğunu düşünüyorum, belki daha fazlası için bile öyle.. Eminim böyle uzun bir cevabı sen de beklemiyordun benden. Ki ben de ilk defa böyle kapsamlı bir cevap vermiş oldum, böylesi rutin bir soruya. Bir gün kendi gözlerinle görebilme fırsatın da olur umarım. Haydi, selametle...

Üsküdar / 2017
