---
layout: post
title: "Karanlık: Bir Betül Fırat Öyküsü"
author: Berat Gönültaş
type: w
x: "200"
---
<br/>
&nbsp;&nbsp;&nbsp;&nbsp;"Karanlığın içinde bir ses sağır edici."

&nbsp;&nbsp;&nbsp;&nbsp;İyi eser nedir diye sorsalar; kalıcı olan, akılda kalandır diye cevap veririm. Yukarıdaki cümle de unutamadıklarımdandır. Hatır Kahvesi'nin beşinci sayısında yayımlanan Betül Fırat'ın bu cümleyle başlayan "Karanlık" başlıklı öyküsü bir baskını anlatır. Karanlığın içinde dilsiz bir son neferin izlenimleridir anlatılan. Ve son olarak da ona verilen ceza. Merakta bırakan muğlak bir yanı var anlatımın. Baskını veren kim, baskına yakalanan kim? Bir önemi var mı bunun?

&nbsp;&nbsp;&nbsp;&nbsp;Hikayenin içeriği Edgar Allan Poe'yu anımsatıyor. Karanlık, kan, acı.. Aynı zamanda anlatıcı olan dilsiz son neferin travmatik iç  konuşmaları da yine Poe'nun karakterleri gibi kokuyor. Poe'yu iyi tanıdığımdan değil, tanıdığım kadarıyla söylüyorum bunu. Anlatımın genel yapısı itibarıyla da Rasim Özdenören öyküsünü anımsatan bir yanı var, muğlaklık Rasim Özdenören hikayesinde de çokça karşılaştığım bir şey. Rasim Özdenören öyküsünden farklı olarak Betül Fırat'ın daha az betimlemeye yer verdiğini söyleyebilirim. Bir diğer fark olarak; Rasim Özdenören'in "Karanlık"takine benzer bir konuda herhangi bir hikayesini de okumuş değilim. Betül Fırat'ın hikayesini ilk okuyuşumda böyle bir kurgu nasıl akla gelir diye aklımdan geçirdiğimi iyi hatırlıyorum.

&nbsp;&nbsp;&nbsp;&nbsp;Betül Fırat'ın öyküsü yayımlanışının üstünden yaklaşık üç sene geçmesine rağmen hala kendini okutuyor. İşte iyi bir eser. Alıntılamaya kesinlikle değer. Bu vesileyle Hatır Kahvesi Genel Yayın Yönetmeni Mustafa Yeşilkaya'ya ve tüm diğer emeği geçenlere bu ve benzeri kaliteli eserleri de içinde zaman zaman bize okutturan, adeta bir okul görevi üstlenip yazı sahasına adım atmak isteyenler için güzel bir kır bahçesi tadı veren Hatır Kahvesi'ni nice zorluğa karşı çıkardıkları ve çıkarmaya devam ettikleri için hem derginin bir okuru hem de eski bir yazarı olarak bir kez daha teşekkür ederim.

<br/>
<br/>
<br/>
&nbsp;&nbsp;&nbsp;&nbsp;__KARANLIK/BETÜL FIRAT__

&nbsp;&nbsp;&nbsp;&nbsp;Karanlığın içinde bir ses sağır edici. Acıyı hissetmeye çalışıyorum. Gözlerim ‘koyu kırmızı’ arıyor istemsiz. Sağıma soluma bakıyorum.  
&nbsp;&nbsp;&nbsp;&nbsp;‘Işık?’  
&nbsp;&nbsp;&nbsp;&nbsp;Alayla gülümsüyorum fikrime. Tebessümüm dakikalarca sarsacak duyulmayan kahkahalara, kahkahalarımsa kana dönüşüyor. Sıvı. Demirimsi koku. İşte koyu kırmızı diyorum. Yine.  
&nbsp;&nbsp;&nbsp;&nbsp;Gözümü açıyorum irkilerek. Kısa kardeşim miydi bu? Yoksa esmer mi? Konuşkan olan mıydı?  
&nbsp;&nbsp;&nbsp;&nbsp;Vakit gece yarısıydı, bundan eminim. Ama kaç kişi kaldığımızdan emin değilim. Bir ses bekliyorum. Belki bir çığlık. Yok. Sadece sınırlı nefesimin sesi.  
&nbsp;&nbsp;&nbsp;&nbsp;‘Hepsi dilsiz olduğumu biliyor değil mi?’ diyorum. Zaman geçtikçe hiç ses çıkmamasıyla birlikte daha da köşeye siniyorum. Sıra ‘son’da. ‘Son adam, son nefer.’  
&nbsp;&nbsp;&nbsp;&nbsp;Baskın geçişine kadar elimde silahım yanımda kardeşlerim, gözlerimde azim vardı. Onlara tek tek bakıyordum. Karanlığın içinde sarı turuncu renklerini görmeyi hiç beklemiyordum o gece. Sıcaklık artıyor, artıyordu.  
&nbsp;&nbsp;&nbsp;&nbsp;Yanıyorduk. Ateş, silah sesleri, patlamalar. Derken atlı bir yabancıyı etrafa mermi saçarken yakaladım. Karşılıklı tek atış.  
&nbsp;&nbsp;&nbsp;&nbsp;Arkadan gelen acı sese döndüm. O gün, her zaman gördüğüm sıcak koyu gözlerin, ölene kadar göreceğim son gözler olduğunu bilmiyordum. Sonrası ise, karanlık.  
&nbsp;&nbsp;&nbsp;&nbsp;Sadece karanlık.  
&nbsp;&nbsp;&nbsp;&nbsp;Saatler geçiyor. Düşüncelerim bulanıklaşıyor. Uyumamalıyım. Zaman kıymetlim. Uyumamalıyım. Zaman bilinmiyor. Düşündükçe sınırlı nefes almak, sınırlı hissetmek artık acı veriyor. Zaman geçmeli. Uyumalıyım. Ölümünü dinlediğim her kardeşimin yüzünü anımsamaya çalışarak uykuya dalıyorum. Rüyamda onları görmek istiyorum.  
&nbsp;&nbsp;&nbsp;&nbsp;Karanlık. Karanlığın içinde bir ses. Bu kez acıyı hissediyorum. Uzun merdivenlerde sürüklenirken gözümü açıyorum. Duruyoruz.  
&nbsp;&nbsp;&nbsp;&nbsp;Bu yabancıların dilini anlamıyorum ama duygularını iyi hissediyorum. ‘Gurur.’ Liderlerini öldüren adamı uçurumdan atmaktan gurur duyuyorlar.  
&nbsp;&nbsp;&nbsp;&nbsp;Başımı eğip aşağı bakacak gibi olunca korkuyla titriyorum. Karanlıkta hiçbir şey göremiyorum ancak aşağısı et ve kan demek, biliyorum.  
&nbsp;&nbsp;&nbsp;&nbsp;‘Zaman’ diyorum. ‘Sonsuza dek dur artık benim için.’ Sabırsızlanıyorum.  
&nbsp;&nbsp;&nbsp;&nbsp;Saniyeler sonra ensemde bir acı, ardından ‘karanlık.’  
&nbsp;&nbsp;&nbsp;&nbsp;Sadece karanlık.  
