---
layout: post
title: Birazdan Kudurur Deniz
author: Berat Gönültaş
type: w
x: "200"
image: birazdan.jpeg
---
<br/>
&nbsp;&nbsp;&nbsp;&nbsp;“Ahlâk hakikatinden korkmamalıyız; daha kuvvetle, bilim hakikatinden de çekinmemeliyiz. Bir kere o, ahlâkla savaş halinde olamaz. Ahlâk ile bilimden her birinin kendine mahsus alanı vardır, bunlar birbirine dokunur fakat içiçe nüfuz etmez. Biri hangi hedefi göz önünde bulundurmamız gerektiğini bize gösterir, öteki, hedef verilmişken, buna erişmek için lâzımgelen vasıtaları bildirir. Onlar karşılaşamadıklarına göre, hiçbir zaman birbirine aykırı düşmezler, ahlâkdışı bir bilim olamaz, nasıl ki bilimsel bir ahlâk da yoktur.” demiş Poincaré, “Bilimin Değeri” adlı kitabında. (Bilimin Değeri, Henri Poincaré, MEB Yayınları, Çeviren: Fethi Yücel, İstanbul, 1997) Ben bu kitabı ve “Bilim ve Hipotez”i lisedeyken okumuştum. Sanıyorum lise birinci sınıfta. Okulumuzun kütüphanesinde bulunuyordu bu kitaplar. Benim bunları okuduğum sıralarda abim ise Roger Penrose’un ünlü kitabını okuyordu. Çünkü hatırlıyorum, “Kralın Yeni Usu”nda benim okuduğum kitabın yazarının yani Poincaré’nin anıldığını söylemişti abim. O mühendis, bense fizikçiyim.

&nbsp;&nbsp;&nbsp;&nbsp;Yukarıdaki alıntıda, olması gerekeni dillendirmiş düşünür, olanı değil. Belki de içinde yaşadığımız bu günleri dehşetle öngörerek olması gerekeni dillendirmiş. Bir uyarı gibi de değil sözleri. “Aman ha, şöyle yapmayın.” dememiş. “Şöyle” dediği anda eşeğin aklına karpuz kabuğu düşeceğini bildiğinden belki, “yapmayın” demek için bile “şöyle”yi anmamış. Ama yine de, Poincaré’nin önlemine rağmen, anmaktan çekindiği “şöyle”likte bir hayat yaşamaktayız.

&nbsp;&nbsp;&nbsp;&nbsp;Ahlâkın yol göstermediği bilim durmaksızın yıkıyor. Vahim durumumuz üzerimizdeki koca enkazı hissetmemize bile engel. Bense caddeye hakim bir bankta oturmuş üşüyorum.

&nbsp;&nbsp;&nbsp;&nbsp;Melekler beni ispiyonlar mı yoksa?

<br/>

---

<br/>

&nbsp;&nbsp;&nbsp;&nbsp;_Bir öykü denemesi._

&nbsp;&nbsp;&nbsp;&nbsp;Gece. Saat beş filan. Masamda oturmuş film izliyorum: Midnight in Paris. Sandalyemin sarsıldığını hissettim. İki defa; ileri, geri. Deprem sandım. Hemen ayağa kalktım. Sarsıntı yok. Uykulu olduğumdan herhalde beynim beni yanılttı diye düşündüm ve oturdum. Bir an için ya gerçek bir deprem olsaydı ne yapardım diye düşündüm. Şiddetli bir deprem. Masanın altına girerdim herhalde. Düşüncesi bile korkunç.

&nbsp;&nbsp;&nbsp;&nbsp;Günüm pek yorucu sayılmazdı. Cuma günleri böyledir genelde. Hava buz gibi. Rüzgar var. Yağmur iki gündür durmak bilmedi. Akşam için arkadaşlarımdan biriyle bir planımız vardı. Nerdeyse vazgeçtim diyebilirim. Odanın sıcaklığını bırakıp dışarıya adım atmak pek mantıklı görünmüyor.

&nbsp;&nbsp;&nbsp;&nbsp;Yine de çıktık. Otobüse birkaç durak sonra bir kadın bindi. Otobüsün gidiş yönünün tersi yönde konulmuş bir koltuğa, tam karşıma oturdu. Siyah beresi, kırmızı örgü atkısı, zarif elleriyle bu genç kadın ilk anda ilgimi çekmemişti. Az sonra arkadaşım kadının oturduğu tarafı işaret etti. Sırt çantasından minik siyah bir köpek çıkarmıştı kadın. Ön patileri ve kafası çantanın dışında olan köpek, dili dışarıda, camı seyrediyordu. Camdan ne görüyor ki diye düşündüm. Buğulanmış tümü. Elmacık kemikleri belirgindi kadının. Yeşil yorgun gözleriyle o da cama bakmaktaydı. Köpek arada huysuzlanıyor, çantadan tamamıyla çıkmaya çalışıyordu. Kadın o huysuzlanınca eliyle onu sakinleştiriyor ve kulağına bir şeyler fısıldıyordu. Zaman geçti. Gözlerini yumdu kadın. Ya şu an köpek bir anda kurtulup kaçarsa. Kaçmadı. Bir ambulans geçti yanımızdan. Cuma günü bu saatte trafik olmasını bekliyorduk fakat yolun bu kadar başından itibaren değil. Arkadaşım ambulansı göstererek trafiği bir araba kazasına bağladı. Az sonra siyah ojeli bir kız gelip kadının yanına oturdu. Köpeğe sevecen bir şekilde baktı. Kulak üstü kulaklığıyla müzik dinleyen kızın kucağında küçük siyah bir çanta vardı. Elinde ise haber beklermiş gibi telefonu. Montunun kapşonu suni kürk detaylıydı. Pofuduklu da diyebiliriz. Az sonra kadın düğmeye bastı oturduğu yerden. Kadın rahat geçebilsin diye kız başka boş bir yere geçti. Köpeği çantadan tümüyle çıkarıp kucağına aldı kadın. Ayağa kalkınca oldukça sade olan bordo ayakkabılarını gördüm. Bol sayılabilecek siyah bir pantolon giymişti, fakat ince görünüyordu. Şimdi düşününce umarım üşümemiştir diye aklımdan geçirdim.

&nbsp;&nbsp;&nbsp;&nbsp;Saatler sonra eve döndüm. Aynı zamanda ev arkadaşım olan abim işten çoktan dönmüştü. Gece yaşadığım yanılsamayı anlattım. Sessizce dinledi. Ben bitirince "zaten deprem olmuş" dedi. İlk anda ciddiye alamadım. Doğruymuş. Deprem olmuş. İnanması güç ama gerçek bu.
