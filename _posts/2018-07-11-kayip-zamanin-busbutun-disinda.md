---
type: w
title: Kayıp Zamanın Büsbütün Dışında
layout: post
x: 220
author: İdâ Turan
image: kayip_zaman.jpg
---
<br/>
&nbsp;&nbsp;&nbsp;&nbsp;“History is a nightmare from which I am trying to awake” demiş James Joyce. Kendince haklı sebepleri olabilir lakin yazıma başlarken belirtmek isterim ki kendisine katılmıyorum.

&nbsp;&nbsp;&nbsp;&nbsp;İnsanoğlunun geçmiş ile mücadelesi yaratıldığından itibaren başlamış gibi duruyor. Ne de olsa Cennet'ten de geçmişte yaptığımız bir hatadan dolayı çıkarıldık. Hiçbir zaman silinmeyecek bir ferman gibi sırtımızda taşıyoruz onu. Bireysel geçmişimiz yetmiyor ulusal geçmişi de sırtlanıyoruz. Yetmiyor evrensel geçmişi de. Herkül sen misin sırtlanan o dünyayı ben mi diye meydan okuyoruz var olmayan titanlara.

&nbsp;&nbsp;&nbsp;&nbsp;Her yeni günün ardından geriye kalan bir tortu gibi geçmişimizi biriktiriyoruz. Kendi halinde savrulup gitmesine izin vermeyerek onu muhafaza ediyor ve koruyoruz aklımızca.

&nbsp;&nbsp;&nbsp;&nbsp;Kaybolan şeyleri sahiplenmek bir insan hasletidir, doğru. Kaybettiğimizi anladığımızda daha sıkı bir düğüm atarız her neyse o kaybolana. Düğümü atar ve demirleriz bulunduğumuz yere. Çok kaybettiğimiz için demir ata ata yol da alamayız engin yaşam denizinde. Maddi anlamda tortu bile bırakmamış olan geçmişi devasa bir kabusa ve karabasana dönüştürürüz bütün çabamızla. En dağdağalı gecede en debdebeli denize attığımız demirler gemimizi kurtarılamaz hâle getirir.

&nbsp;&nbsp;&nbsp;&nbsp;Halbuki bulunduğumuz zamanı sahiplenmeliyiz. Henüz kaybolmamış olanı. Tortu olmayanı. Öz halindeyken sahiplenip ilerlemeliyiz. Ve ân'ı yitip gittiğinde kabus ve karabasana dönüşmeden terketmeliyiz. Faydalı olanı alıp faydasızdan yüz çevirmeliyiz. Kolay olmayacak belki ama olacak.
