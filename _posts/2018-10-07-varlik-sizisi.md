---
layout: post
title: Varlık Sızısı
author: Hilâl Köroğlu
type: w
x: 200
---
<br/>
&nbsp;&nbsp;&nbsp;&nbsp;Geçen gün yolda yürürken gördüğüm biri için “Bu adam yaşamak zorunda mı?!” diye sorarken buldum kendimi. Ama taş gibi balyoz gibi sertçe söyledim. Benim orada yürümem kadar haklı bir soruydu. Çok doğruydu. Çok haklıydım.

&nbsp;&nbsp;&nbsp;&nbsp;Kaldırımın dibinde birikmiş yaprakların bir işi olmalı ki oradalar. Belki kalın gövdeli güzel kokulu taze çiçekli bir ağaçtan mevsimi gelince ayrılmış buraya kadar sürüklenmişti. Yerine başkası gelmeliydi. Yaprak büyüledi beni, yüceldi gözümde. Taa yükseklere. O geldiği ağacın en zirvesine… Aldım eve getirdim. Kitabımın arasına bırakıverdim.

&nbsp;&nbsp;&nbsp;&nbsp;Filozofların bir şeye anlam yükleme çabalarını saygıyla karşılamakla yetinebilirim. Ne güzel bir işin ucundan tutmuşlar, dünyanın bir ucundan. Biri, atomla evrendeki hareketler arasındaki benzerliği hayretle dile getiriyordu. Ben de hayret etmiştim. Öyle ya... Tanrı için nasıl da denk getirmiş diye şaşılacak şeyler listesi hazırdı zihnimde. Ucu ucuna ekliyordum. Az önceki yaprak gibi, işe yaramaz adam gibi vs. Ama anlam arayışı tamlamasını kullanmasak artık? Çünkü hiçbir şeyi tamamlamıyor. Belki tamamlamamak için var.

&nbsp;&nbsp;&nbsp;&nbsp;Sartre şey diyor: "Varoluşuyorum.", o kadar. Bir anda uyanıp etrafında olan insanlara bakıyor ve "Hepsi varlığının farkında olmadan yaşıyor, hepsi fazlalık ancak onların dünyasında bu uyanıklığımla ben fazlalığım." demek istiyor.

&nbsp;&nbsp;&nbsp;&nbsp;"Varoluş nedensizdir. Nedensiz olduğu için güçsüzdür, güçsüz olduğundan kendi kendini sonlandıramaz, öldüremez, dışsal bir kuvvete ihtiyaç duyar."<sup>*</sup>

&nbsp;&nbsp;&nbsp;&nbsp;"Varoluşan" bunca şeyin farkına vardıkça Sartre'da bir mide bulantısı başlar. Midesi döner, hani şu atomla evrendeki gibi.

&nbsp;&nbsp;&nbsp;&nbsp;Olağan olanı bir adım önden görmek de diyebiliriz belki bu sancıya. Rahatsız ediyor. Bir süre sonra alışılmış olması, aynı yerin kaşınması gibi yineleniyor. Dışsal olan ve süreğen bir varoluşma durumundan kurtulamayan her şey (ki kurtulması imkansız), tırnaklarını bir sınıf tahtasına sürter gibi bilincini sarsıyor Sartre'ın ve birçok insanın...

<br/>
<br/>

---

<br/>
<br/>
<sup>*</sup>Bulantı, Jean Paul Sartre
