---
layout: post
title: Savaş Başlıyor
author: Berat Gönültaş
type: w
x: "200"
image: savas_basliyor.jpeg
---
<br/>
&nbsp;&nbsp;&nbsp;&nbsp;Bir modern hayat hastalığı olan kafa karışıklığını bilimde de görmek mümkün. Fizikçilerin düşünme biçimlerindeki aksamalar göz ardı edilebilecek gibi değil. Bunun asıl nedeni nedir, bilmiyorum. Fakat üniversitelerde fizik öğrencilerine ilk iki sene giriş dersi addedilebilecek birçok fizik dersinin mühendislik öğrencileriyle birlikte verilmesinin bunun nedenlerinden biri olduğu söylenebilir. Her ne kadar insanların çoğu anlayabilmiş değilse de bir mühendis ve bir fizikçinin fikir yapısı arasında derin farklar vardır, olması gerekir. Hal böyleyken fizikçiler ile görevleri önlerindeki işi en verimli şekilde yapmaktan ibaret olan mühendislerin aynı fizik derslerini alması garip karşılanması gereken bir durum. Fizik öğrencilerinin felsefi bir altyapıdan yoksun olarak mühendisvari yetiştikleri maalesef bir gerçek. Kütlenin neliği hakkında konuşmadan iki kütlenin birbirine uyguladığı kuvveti hesaplıyoruz. Bu bir mühendis için yeterlidir fakat fizikçi için asla olmamalıdır. Olmamalıdır dediğime bakmayın; olmuş, olmaya devam ediyor.

&nbsp;&nbsp;&nbsp;&nbsp;Geçenlerde bir arkadaşımın bana sorduğu bir soruyu aktarmak istiyorum. “Bu sayede sonsuz indüksiyon engellenir” diyen bir fizikçi neyden bahsediyordur diye sordu arkadaşım. Cevabı da kendisi verdi: Lenz Yasası. Lenz Yasası’nı anlatırken doçentimiz de bu arkadaşımın sorusunda bahsettiği şeye benzer bir şey söylemişti. Fizik yasalarını doğayı betimleyişimiz olarak ele alırsak, gözden kaçan noktanın şu olduğunu fark ederiz: “Lenz yasası olduğu için sonsuz indüklenme yok” değil, “Sonsuz indüklenme olmadığı için Lenz yasası var” Buradaki esprinin çok küçük bir detay olduğunu ve herkesin bunu bildiğini fakat sadece konuşurken herhangi bir nedenden ötürü ihmal ettiğini iddia edenler olacaktır. Maalesef ama bu beni ikna edemiyor.

&nbsp;&nbsp;&nbsp;&nbsp;Ünlü fizikçi Richard Feynman’ın verdiği bir konferans serisinin kitaplaştırılmış hali olup Türkçe olarak Alfa Basım Yayım Dağıtım’dan çıkan “Fizik Yasaları Üzerine” adlı kitabın ilk sayfalarında Feynman’ın kütleçekim yasası hakkındaki şu sözleriyle karşılaşıyoruz: “Bu yasanın, ‘insan zekasının gerçekleştirdiği en kapsamlı genelleme’ olduğu söylenmiştir. Ancak daha önceki sözlerimden de, benim insan zekasından çok, kütleçekim gibi zarif ve yalın bir yasayla gerçekleşen bir doğa harikası ile ilgilendiğimi tahmin edebilirsiniz. Bu nedenle, onu keşfedecek kadar akıllı olduğumuza değil, doğanın onu dikkate alacak kadar akıllı olduğu konusuna eğileceğiz.” (2. baskı, sayfa 16)

&nbsp;&nbsp;&nbsp;&nbsp;Batı aklının yamuklukta vardığı son noktanın vehametine şaşırmıyoruz. Şaşırtıcı olan, arkadaşımın mezkur sözleri söylemesi. Yine de şükretmeli ki hala şaşırabiliyoruz.
