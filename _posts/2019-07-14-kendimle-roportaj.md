---
layout: post
title: Kendimle Röportaj
author: Muhammed Aydoğdu
x: "200"
type: w
image: kendimle-roportaj.jpg
---

<br/>

&nbsp;&nbsp;&nbsp;&nbsp;Geçtiğimiz günlerde aklıma uçuk ve belki de -ismi lazım olmayan bir arkadaşın ifadesiyle- gereksiz bir fikir geldi: Kendimle röportaj yapmak. Kanımca bu işin beni pek fazla yoran bir tarafı olmayacaktı. Fakat gerçeği itiraf etmek gerekirse biraz yanılmışım. Fikir aşamasındayken bu işin tamamen benle ilgili olduğunu ve semeresinin de sadece benim çabama baktığını düşünmüştüm. Temel bir eksiklik olduğunun farkına ise, ancak işe girişmeye ciddi manada kanaat getirdiğim anda varabildim; bu fikri gerçekleştirebilmek için öncelikle şahsıma yöneltilmiş birkaç suale ihtiyacım olacaktı. Bir anlık da olsa ümitsizliğe kapıldım; ne yani, bu zoraki röportajın sorularını da mı ben hazırlayacaktım? Fazla gülünç olurdu bu. Neyse ki çok geçmeden daha güzel bir çözüm yolu buldum. Gerekli soruların temini için elbette ki ‘yakın çevrem’ olarak nitelendirdiğim insanlara başvuracaktım. Hepsinden birer soru rica ettim. Bu çabayı anlamsız bulanlar da oldu, olan biteni fazlaca sorgulamayıp kendisinden talep edilen bir adet suali çabucak gönderenler de. Yine de hepsine teşekkür etmek gerek, çekincesiz müracaat edilebilecek samimi birer merci olmalarına karşılık. Gelen soruların hepsi farklı dünyalardandı, genel metinde bir bütünsellik sağlanamadı belki ama, soruların bütünü de beni ayrı ayrı memnun etmeye yetti. Röportajda yanıtı kolay olan soruların yanı sıra cevaplandırırken beni zorlayan sorular da oldu. Her şeye rağmen güzel bir uğraştı, soruların tamamını keyifle yanıtladığımı söylemeliyim. Tabi umarım, sorularda nelerin kast edildiğini doğru anlamış, merak edilen hususlardaki soru işaretlerini de ortadan kaldırmayı başarmışımdır. Bir kez daha, bu iş için kapısını çaldıklarıma teşekkür ettikten sonra lafı daha fazla uzatmayıp soru-cevap kısmına geçiş yapıyorum.

<br/>

---

__-Seni herhangi bir kitabı okumaya sevk eden ana unsur nedir?__

---

&nbsp;&nbsp;&nbsp;&nbsp;İçlerinden birini seçip ‘ana unsur’ ilan etmenin olanak dışı olduğu birçok unsur var. Örneğin ben, bir kitabı incelerken ilk olarak kitabın yazarına bakarım. Yazarını tanımadığım bir kitabı, -peşin hüküm vermek istemiyorum ama- okumak istemem. İkinci bir unsur ise düşüncelerini önemsediğim insanların o kitapla alakalı yorumlarıdır. Bu yorumlara, kitap üzerinde oluşan genel algıyı da dahil edebiliriz. Bahsettiğim genel algı, popülist kültürün tüketimdeki rağbet yönü değildir elbette ki. İşte, bir kitaba dair tüm bu intibalar, kitabı okuyup okumayacağımı belirlememde bana yardımcı oluyor. Bunların yanı sıra, eğer kitabın aslı yabancı bir dilde yazılmışsa o zaman kitabın çevirmeninin kim ve yayıncısının da hangi yayınevi olduğu, karar verme aşamasında büyük önem arz ediyor. Son olarak, herkesçe önemsenen bir şey olmamasına rağmen kitabın tasarımı ve baskı kalitesinin de benim için mühim bir yere sahip olduğunu söylemeliyim. Kitabın estetik bir duruşunun olması, kitabı benim gözümde, diğerlerinden bir adım öne taşıyacaktır.

&nbsp;&nbsp;&nbsp;&nbsp;Aslında tüm bunlar benim okumak üzere alacağım bir kitabı seçerkenki kriterlerimdi. Soruda geçen ‘seni herhangi bir kitabı okumaya sevk eden’ ibaresine en uygun cevabın bu bağlamda olacağını düşündüm. Bunların dışında ekleyebileceğim birkaç şey daha var. Kitabın içeriğinde kendi yaşam hikâyeme dair bir şeyler görebilmem, bir başka söyleyişle kitabın belli kısımlarında kendimi bulabilmem veya kitabın benim his dünyama hitap ediyor olması gibi faktörler, özellikle okuma safhasında kitaba olan bağlılığımı artırıyor. Tabi bu durumları kitabı almadan evvel teşhis edebilmek güç, belki birçoğu için mümkün de değil. Bu sebeple bunu, beni herhangi bir kitabı okumaya sevk eden unsurlardan biri olarak değerlendirmedim. Fakat şunu da belirtmek gerek; insanın, bir kitabı zevkle okumasındaki, hatta o kitabı okuyup bitirdikten sonra bile belli zamanlarda kapağını tekrardan açmayı gereksinmesindeki en ehemmiyetli sebeplerden biridir bu.

<br/>

---

__-Geçtiğimiz günlerde Türkiye'deki hatırı sayılır yazarlardan birisi bir televizyon programında şu ifadeleri kullanmıştı: “15 Temmuz’un dini, manevi yorumları falan yapıldı mı hiç? Tamamen seküler bir öykü olarak kaldı ve kalacak. Bunu yapacak bir tane adam yok ki. Şiirini bile yazamazlar. Akif Çanakkale’yi, İstiklâl şiirini yazdı. Şairin olacak ki siyasal olayların üzerinde konuşulmaya değer öyküler çıksın. Kudüs ile ilgili çıkıyor ama işte birkaç tane şiir.”__

__Bu konuda sen ne düşünüyorsun; siyasal olayların üzerine konuşabilmek, onları "destanlaştırabilmek" veya topluma mâl edebilmek için üzerine şiir yazılması ve şairlerin bunun üzerine konuşması mı gereklidir?__

---


&nbsp;&nbsp;&nbsp;&nbsp;İlk olarak şunları söyleyeyim, 15 Temmuz gecesi ile İstiklal Harbi’ni bir anlamda kıyas edip görece güncel sayılabilecek bu olayın ardından da adeta İstiklal Şiiri gibi bir şiirin yahut Çanakkale Destanı düzeyinde bir destanın kaleme alınmasını beklemek çok mantıklı bir beklenti değil. Tabi bu söylediklerimin yanlış anlaşılmasını istemem. Milletimizin; şahsi menfaatlerin her şeyden üstün tutulduğu şu çağda, askeri bir darbeye karşı, beklenmedik bir reaksiyon gösterip kendi varlığını hiçe sayarak bilcümle zorbalıkların karşısında yekvücut durması ve istikbâlinin tayin edicisine, dua ve tevekkül* sırrıyla teveccüh etmesi, azımsanacak bir olay değildir. Yüzlerce insanımızın şehit olduğu bu hadise, deyim yerindeyse ikinci bir istiklal mücadelesi olarak, ülke tarihimizdeki yerini aldı hiç kuşkusuz. 

&nbsp;&nbsp;&nbsp;&nbsp;Yazarımızın beklentisi için mantıksız ifadesini kullandım, bunu biraz açayım. Cumhuriyet dönemi inkılapları; bilhassa dil devrimi, bu milletin kültürel-sanatsal dinamizmini akamete uğrattığı gibi diğer bir yandan da yıllarca çöküşüne hizmet etti. Ve esefle söylüyorum, bu uğurda başarılı da olundu. Toplumdaki evrilme, o gün hedeflenen noktaya, bugün tam anlamıyla gelmişe benziyor. Dilimizde; mukteza-yı hâle mutabık söz söyleyebilme olanağı, olabildiğine daraltılmış, ifade kısırlığı tevellüt etmiş. Melâl, inkisar, gam, keder, ızdırap, hüzün, kahır, efkâr, dert, tasa, elem.. Bu kelimelerin neredeyse tamamı aslında ayrı ruh hallerini ifade etmek üzere türetilmiş yakın ama farklı anlamdaki kelimeler. Ne yazık ki yaşadığımız şu asırda bu incelik muhafaza edilememiş ve günümüz lisanında hepsi, ‘üzüntü’ kelimesiyle eş mana taşımakta. Bu yeniliklerin, sadece dilimize kastetmediği de ortada. Manevi değerlerimiz ve toplumsal ruhumuzun da bu durumdan olumsuz etkilendiği tartışma götürür cinsten değil. Tüm bunlardan ötürü, bu devirde böyle bir manevi atmosferi soluyup da nesl-i âtiye seslenecek Âkif gibi edebî şahsiyetlere rastlamanın olanaksız oluşu şaşırtıcı olmamalı. 

&nbsp;&nbsp;&nbsp;&nbsp;İçimizden topluma mâl olmuş bu olayları destanlaştıracak şairlerin ve uzun soluklu, konuşulmaya değer anlatıların çıkmayışını; bu manidar olayların da toplum tarafından konuşulmaya değer görülmeyeceği, bu doğrultuda kısa bir süre içerisinde unutulup gideceği gibi yanlış bir çıkarıma dayanak yapmak aklıselim bir yaklaşım olmayacaktır. Şiirler ve destanlar, zaferlerin hatırda kalıcılığını arttırıp gelecek nesiller için değerli birer belge olma görevini üstlense de; hatırlamak isteyenler, kendi tarihlerini bu kaynakların yokluğunda da unutmayacak ve dahi unutturmayacaklardır. Aslında burada cevaplanması gereken daha mühim bir soru var; günümüzdeki ruhu muhafaza edilememiş şu tarih bilinci, şu kuru hatırlayış bizi şimdiye değin bir yere vardırmış mıdır? Vardırdıysa da nereye vardırmıştır? Asıl buna kafa yorulmalı..


&nbsp;__*İşin kendisini değil neticesini Allah’a havale etmek__

<br/>

---

__-Kutularda seni bekleyen defter yaprakları sararmadan o sayfaları yaralayacak kadar yaşamadın mı hâlâ Muhammed Efendi?__

_(Sana sorum bu olsun. Düşün güzelce, yaşamadıysan eğer lütfen yaşamaya başla. Ardından bir ton boş eski defter bıraktı, ne istifçi adammış demeyelim; valla ben derim. Dilime düşme.)_

---

&nbsp;&nbsp;&nbsp;&nbsp;Bilmeyenler için kısa bir önanlatı: Sualde sözü edilen şeyler, kullanmaya kıyamayıp sakladığım ajandalarım, defterlerim üzerinedir. Her defasında, ‘sayfalarına ilerde daha güzel şeyler yazabilmek’ gibi aşırı iyimser (!) ve bir o kadar da anlamsız bir tutum sergilememin neticesi olarak; ekseriyeti -belki de hepsi- fazla bekletilmişlik yaftası yemekten kurtulamadı.

&nbsp;&nbsp;&nbsp;&nbsp;Soruya gelirsek, tek kelimelik bir cevap vereyim önce: Yaşadım. Her ne kadar kullanmaya kıyamadığım o defterlerde kayıt altına tutulacak nispette güzel şeyler yaşadığımı hâlâ düşünmesem de o sayfaları yaralayabilecek kadar yaşadım elbet. Buna rağmen çoğunun paketini bile açma gereği duymadım, sağlıksız bir boyuta ulaşmış şu kıymet bilmekliğim yüzünden. Bu, benim kabahatim. 
   
&nbsp;&nbsp;&nbsp;&nbsp;Modern dünya.. Suç biraz da kendimizi moderniteye çabucak teslim edişimizde. Teknoloji hayatımızda o kadar fazla yer etti ki, kalemi kâğıdı bıraktık elimizden. Defter yapraklarından bir damla mürekkebi esirger olduk. Bizler, sayfaları incitmek veya okşamak yerine klavyeleri hırpalıyoruz artık. En azından ben, o güruhtan olduğumu söyleyebilirim. Bu cümleleri bile şu an bilgisayarda tuşluyorum. Bu şüphesiz övünülecek bir hal değil. Kâğıdın kaleme, kaleminse bana olan küskünlüğü, sanıyorum ki hep bundan. Bir suçsa bu eğer, benden başka suçlusu yok bu işin. Kendimden ben sorumluyum. Nihayetinde kalemi tutmaya, sayfaları yaralamaya sevk olunmayan ellerim ve parmaklarım, benim iradem dahilinde. Yine de ümit kesmemek gerek. Hiç değilse bundan sonrası adına, bu işin duacısı olunabilir.

<br/>

---

__-Bazı hafifliklerin taşınması insana neden ağır gelir?__

---

&nbsp;&nbsp;&nbsp;&nbsp;Ağır felsefe içeren bu soruya, birtakım tecrübelerim doğrultusunda yanıt vereceğim. Yakın zaman önce hayatımın, insanoğlunun aciz bir mahlûk olduğu bilgisini hatrıma getirmediğim ya da tamamen hatrımdan çıkardığım evrelerinde, hiçbir işimin yolunda gitmediğini fark ettim. Sanıyorum ki hepimizin zaman zaman düştüğü bir varta bu, herhangi bir meşgaleye karşı, kendini eyleminde bir başına hissetmek. Öyle farz edip hareketini, bu minvalde şekillendirmek. İşte bu hal, yeri geliyor insanın en basit bir edimini bile yerine getirilmez kılıyor. Bu çaresizlik hissinin doğurduğu ağırlığı bizler, ruhumuzda hissediyoruz. Bana kalırsa bu bir ağırlıktan çok, hayatın bütünüyle insana yüklediği kaygı birikmişliğinin, yaşamak hissimizi manipüle etmesidir. Ve bu olayın bağıntılı olduğu, başkaca noktalar da var: Sabır ve tahammül.. 

&nbsp;&nbsp;&nbsp;&nbsp;İnsanın sabır kuvveti sınırlıdır. Bu kuvveti biz, bilinçsizce tüketip yanlış yerlere sarf ettiğimizde en ufak şeye bile tahammül edemez hale geliyoruz. Gün içinde bizi sabır cihetinden sınayan olayların ardı ardına vuku bulması; bir yerde, genellikle de kendimizi en rahat hissettiğimiz ve bu yönüyle belki de en olmadık denebilecek bir yerde, ölçüsüz bir dışavurumun gerçekleşmesine yol açıyor; ve sırf bardağı taşıran son damla gibi keyfiyetçe küçük ama bizdeki etkisi büyük yükleri taşıyamadığımız için.. Taşıyabilmek, aciz bir varlık olduğumuzun bilincini her dem diri tutup sabır kuvvetimizi doğru yerlere sarf edebilmemizle mümkün. En azından ben, çözümü burada görüyorum. 

&nbsp;&nbsp;&nbsp;&nbsp;İnsanı manevi açıdan yoran bu ağırlığın, süreklilik kazandığı durumlar da yok değil. Toplumu oluşturan bir birey olarak ben, bu hususta toplumumuza karşı bir eleştiri -ya da özeleştiri, hangisi daha yerindeyse- yöneltmek istiyorum. Çoğu zaman yükte hafif ama pahada ağır bazı manevi değerleri her nedense üstümüzde taşımaktan imtina ediyoruz. Örneğin pek çok zaman, kendi derdimizden fırsat bulup bir başkasınınkine kafamızı çevirmemiz, hayatın bu çok kıvrımlı akışında olası bile olmuyor. Bazen de kendi hayatımıza dair küçücük detaylara odaklanıp başkalarının da içinde bulunduğu, hayatın bütünündeki ahengi bozmaktan, küçücük de olsa bir kaygı duymuyoruz. Arka planı bulanıklaştırıp ayrıntıda boğuluyoruz özet ifadeyle. Ve ne yazık ki, ruhumuzu bu bayağılık giysisinden soyundurup his dünyamızı, bizi bencilliğe ve böylece de yanlışlığa sürükleyen benlik duygumuzun boyunduruğundan kurtarmadan, bu ağırlığı da üzerimizden atacağa benzemiyoruz. Hoş; bizim, kurtuluşa yönelticiliğinden şüphe duymadığımızı ikrar ettiğimiz o kutlu yolun çağrısına bile, yersiz bütün gürültülerimizden sıyrılıp kulak kesilme özverisini de sergilediğimiz söylenemez ya, neyse.. 

<br/>

---

__-Hayatın realitesi ve edebiyatın ütopyasını bir çizgi üzerinde birleştirebiliyor musun?__

---
	
&nbsp;&nbsp;&nbsp;&nbsp;Afili bir soru daha. Önce genel bir cevap vermek gerekirse hayatın gerçekliğiyle edebiyatın ütopyasını bir çizgi üzerinde birleştirebildiğimi söyleyemem. Her ne kadar edebiyatla iç içe olduğumu iddia etsem de, şimdiye dek yaşamda var olan realite ile edebiyatın gerçeküstülüğünü somut bir zemin üzerinde sentezleyebilmiş değilim. Bunun birçok sebebi var; aklıma ilk geleni, şimdiye değin yaşam tarzımın buna müsaade etmemiş olmasıdır, daha uygun bir ifadeyle edebiyatın ütopik kısmının hayatımda yer edecek zemini kendine bulamamış olması.. Ben de uygun bir zemin sağlama gayretini yeterince gösteremediğimden, edebiyatla reel hayatım arasında faal bir etkileşim sahası oluşmadı. 

&nbsp;&nbsp;&nbsp;&nbsp;Edebiyat, hayatın realitesinden bunalan insan için, gerçeklikten tasarı alemine açılan bir kapıdır. Okur, oranın hayal dünyasından ibaret olduğunun ayırdına varsa da bunun, edebiyatın bir gereği olduğunu bilir; zaten onun da burada bulunuş maksadı budur. Bana gelecek olursak, edebiyatın kurmaca bir dünyaya açılan kapısından geçtiğim anlarda çoğunlukla kendimi, gerçeklerimden kaçarken buluyorum. Fakat bu kaçışım, hiçbir zaman amacına ulaşmaz. En sonunda vardığım nokta, yine kendi gerçekliğim olur. En başa, tekrar soruya dönelim; tüm bu kurmacalıklar içinde bana ayna tutan bir şeyciklere rastlayışım, edebiyatın ütopyasını, hayatın realitesiyle bir çizgide birleştirebiliyor olduğuma işaret etseydi -ki bence etmiyor- bu soruya ‘evet’ yanıtını verebilirdim. Fakat bu sefer de, “tasarı aleminde yaşadığımız bu deneyimi reel hayata taşımış sayılır mıyız?” sorusu, içinden çıkılmaz ayrı bir dilemmaya kapı aralardı.

<br/>

---

__-Eğer imkân dahilinde olsaydı, tarihte hangi devirde hangi kişi olarak yaşamak isterdin?__

---

&nbsp;&nbsp;&nbsp;&nbsp;Bu sorunun -her ne kadar birbirinden bağımsız olmasa da- iki boyutu var: Birisi tarih şeridinde herhangi bir aralığa yönelik, ötekisi ise olaylar zincirinde akıllarda yer etmiş muayyen bir şahsa. Mekân, zaten bu iki boyutun imtizacında kendiliğinden belirleneceği için seçimlik bir tarafı yok. Soruda da ayrıyeten belirtilmemiş zaten. 

&nbsp;&nbsp;&nbsp;&nbsp;Öncelikle şunu söylemeliyim ki, mümkün olsaydı bu hayali yolculukta, herkesçe tanındık, bilindik bir şahsın yerinde olmaktansa olan bitene gözlemci kalabileceğim sıradan bir insan olmayı yeğlerdim. Zaman ve mekân içinse elbette her Müslümanın aklına ilk olarak gelmesi icap eden yolculuk; Asr-ı Saadet’e, Ceziretü'l-Arab’a gitmek ve Peygamber Efendimizi vazife başında görüp ziyaret etmek yolculuğudur. Hürmeten ve yeni bir hayali seyahatin, bu mevzubahis yolculuğa alternatifmiş gibi görülmesi ihtimaline binaen, bu soruya burada ikinci bir yanıt vermeyeceğim. 

<br/>

---

__-Kurtuluşunu nerde görüyorsun? Kur’an’da sana en fazla ümit aşılayan ayet hangisi?__

---

&nbsp;&nbsp;&nbsp;&nbsp;Kurtuluşumu Cenab-ı Hakk’a hakkıyla kul olabilmekte ve dolayısıyle de mağfiret dilemekte görüyorum. Sorunun ikinci kısmına gelirsek, Kur’an-ı Kerim’in tüm ayetlerini mana itibariyle ihata edebilmiş değilim. Bu yüzden soruya yüzeysel bir bakış açısıyla cevap vereceğimi belirtmek istiyorum. Bu soruyu başta “Kur’an-ı Kerim’de sana en çok ümit aşılayan ‘sûre’ hangisi?” şeklinde anladımsa da tekrar okuduğumda bu yanlışlığın ayırdına vardım. Yine de soruyu ilk anladığım şekliyle cevaplamanın daha doğru olacağını düşünüyorum; çünkü şu an bu soru için, tek ayete indirgenebilecek bir cevabım yok.

&nbsp;&nbsp;&nbsp;&nbsp;Kur’an-ı Kerim’de beni ümide en fazla sevk eden sûre, İnşirah Sûresi’dir. Sebebi ise bu sûrenin, Peygamber Efendimiz için bir teselli mahiyetinde oluşu olarak özetlenebilir. Cevabımın daha net anlaşılabilmesi nâmına, sûrenin nüzul sebebi ve mealine de değinmem gerekecek. 

&nbsp;&nbsp;&nbsp;&nbsp;İnşirah Sûresi’nin nüzûlü, tebliğ vazifesinin ilk dönemlerinde Peygamber Efendimiz’in maruz kaldığı sıkıntılar karşısında teselli edilmesine dayandırılır. Bir kaynakta, sûrenin nüzûl sebebi olarak, fakirliklerinden dolayı putperestler tarafından aşağılanan müslümanların teselli edilmesi de gösterilmektedir. (Süyûtî)

&nbsp;&nbsp;&nbsp;&nbsp;Son olarak biraz da sûrenin mealinden bahsedelim. Sûrenin başında Hz. Peygamber’e, “Senin göğsünü açmadık mı?” şeklinde hitap edilerek ardından kendisine sıkıntı veren, belini büken ağır yükün üzerinden kaldırıldığı bildiriliyor. Daha sonra şanının yüceltildiği vurgulanıp her güçlükle birlikte bir kolaylığın bulunduğu ‘iki defa’ zikrediliyor. Ennihayet Resûl-i Ekrem’e boş kaldığı zamanlarda çaba sarf etmesi ve Rabb’ine rağbet etmesi, yani O’na yönelmesi emrediliyor. Meal böyle. Yalnız burada dikkate şayan bir nokta var; her zorluğun, bir kolaylığı da beraberinde getirdiğini işaret eden ayet, iki defa tekrar edilerek bildiriliyor. Bu, bana kalırsa zorlukları göğüslemeye apaçık bir teşvik manası taşır. Hakkıyla muhatap olunduğunda ise bu ayetin, kulak verenini büsbütün ümide sevk edeceğini söylemek mümkün. Bu sebeple illa bir ayet söylemem gerekiyorsa, cevabım bu ayet olacaktır.  

__فَاِنَّ مَعَ الْعُسْرِ يُسْرًا، اِنَّ مَعَ الْعُسْرِ يُسْرًا__

<br/>

---

__-Bazılarının, kendi söylemlerine ve düşüncelerine baktığımızda yaşamaktan uzak, ona yabancı olduğunu görüyoruz ama aslında ben, onların kendi içlerinde bu uyumsuzluktan veya yabancılık gibi algıladıkları halden hoşnut olduklarını düşünüyorum. Sen ‘yaşamak’ı nasıl değerlendirir kendini onun neresine koyarsın?__

---

&nbsp;&nbsp;&nbsp;&nbsp;Anlamlı ama anlaşılmaz bir yapıya sahip bu soru. İfade ettiği mananın bende karşılık bulduğu kadarıyla cevaplamaya çalışacağım. 

&nbsp;&nbsp;&nbsp;&nbsp;“Herkesin maske taktığı bir dünyada, ruhu görmek bir ayrıcalıktır.” benzeri bir cümleye rast gelmiştim geçenlerde. Şu soru, bana bu cümleyi hatırlattı. Evet doğru, belki herkesin diyemesek de çoğunluğun kendi benliğini maskelediği bir dünyada yaşıyoruz. O maskenin ardındaki ruhu görmek, ona perdesiz bir şekilde vasıl olabilmek, herkesin kârı değil. Bu durum yalnızca; tanımlanamayan, ancak ve ancak sezimlenebilen bir uyuşmanın, iki insan arasında açtığı görünmez yollar sayesinde gerçekleşebiliyor. Fakat konumuz bu değil.

&nbsp;&nbsp;&nbsp;&nbsp;Gelgelelim insanların, şu kendi içlerinde duyumsadıkları uyumsuzluk veya yabancılık hislerinden ötürü serzenişte bulunsalar bile, aslında o hallerinden hoşnut oldukları düşüncesine: İnsanlar yakınır evet, insanlar yakınmaktan hoşlanır. Öyle ki insanlar çoğu zaman, görünüşte varlığından muzdarip oldukları bazı şeyler sayesinde hayata tutunma gücünü kendilerinde buluyorlardır. Bunu aslında kendileri de bilir ancak bilmezden gelirler. Hayatla aralarındaki bağı ifade etmenin bir yordamıdır çünkü yakınmak. Serzeniş, yaşamaktan duyulan memnuniyetin mîyarıdır bir diğer yandan. ‘Yaşamak’ halinin sürekliliği de bununla kâimdir. Bir insan susuyorsa, -ama bu suskunluk gerçek bir suskunluksa- bilinmelidir ki, o insanın yaşamla arasındaki bağ ciddi manada hasara uğramıştır. Çünkü, -şahsi kanaatimdir- ancak kendisinden gerçek anlamda hoşnutsuzluk duyulan bir halin vuku bulması, insanı böylesi bir suskunluğa iter. Anlatmak, anlaşılmaya çalışmak; ümit beslemektir. Anlaşılmadığı hissine kapılıp veryansın etmek de öyle. Sorudaki tespite katılıyorum, insanlar o halin uzağında olmayı arzu ettiklerini söyleseler de aslolan, bulundukları halden hoşnut olduklarıdır. Örneğin çoğu şair, zannediyorum ki hüzünden beslenmiştir. İlaç misali fakat, bu durum ancak doz aşımı yapılmadığı müddetçe istifadeye medar olabilir.

&nbsp;&nbsp;&nbsp;&nbsp;Ben yaşamak’ı nasıl değerlendirir, kendimi onun neresine koyarım? ‘<a href="http://www.ceriha.com/2019/03/18/iz.html" target="_blank">İz</a>’ adlı yazımda şöyle bir cümle kullanmıştım: “Yaşamak, iz bırakmaktır.” Şimdi de benzer şeyler söyleyeceğim; yaşamak, muvakkaten bulunduğumuz şu dünyaya, bizden bir şeycikler bırakmaktır: Tamamıyle bize ait bir ses, bir ezgi, bir eda, bir duruş veyahut bir cümle olabilir bu mesela. Dünyaya, bize ait bir yenilgi; bizden başkasının kotaramayacağı türden bize has bir düşüş, bir başarısızlık; aşağı doğru bir kavis.. Oradan tüten bir anlam bırakmak.. 

&nbsp;&nbsp;&nbsp;&nbsp;Hayat, bir diğer ismiyle yaşamak; varlığımızla kâim olmayan ama bize ait olan bir şeyleri, artık tamamen onlarda yaşayacak bir surette başkalarının ruhuna katıştırmaktır biraz da. Ben, artık yanlarında olamasam bile onlarda beka bulabilecek bir anlamı, hayatlarına -kıyısından köşesinden de olsa- dokunduğumu düşünebildiğim insanlara yükleyebildim mi, bunu hiçbir zaman bilemeyeceğim belki ama, ruhuma ilelebet fena bulmayacak anlamları kazıyan insanlar misafir oldu hikâyeme, bunu biliyorum. Hayatımdan uğurladıklarım oldu ve dahi hayatından uğurlandıklarım.. Bu düzen, yevm-i vüsûle kadar sürüp gidecek böyle. Bizlerse ancak o günü sabır ve ümitle bekleyebilir, hiç değilse beklemeye alıştırabiliriz kendimizi. İşte ben kendimi, hayatın tam olarak burasında görüyorum, ardınca sıralı ayrılıklar istasyonunun tam ortasında. Şüphesiz ki hepimiz böyleyiz, böyle olmak zorundayız; bunu bilmek bir nebze hafifletiyor yükümü. Mühim olan, ardımızda bırakmaya muktedir olduklarımız; bizleri her daim hatırda tutacak, böylelikle de hep yaşatacak olan. 

&nbsp;&nbsp;&nbsp;-Ne diyordu divan şairimiz Baki, o meşhur dizesinde?

&nbsp;&nbsp;&nbsp;&nbsp;__“Bâkî kalan bu kubbede bir hoş sadâ imiş.”__  

