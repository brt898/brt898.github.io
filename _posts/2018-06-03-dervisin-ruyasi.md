---
layout: post
author: Berat Gönültaş
type: w
title: Dervişin Rüyası
x: "190"
image: dervisin_ruyasi.jpeg
---
<br/>
&nbsp;&nbsp;&nbsp;&nbsp;Yaşıyor olmanın şaşkınlığı hala üzerimizde. Bu şaşkınlığı üzerimizden atamamış oluşumuz değerlimiz. Birbirimizde arıyoruz cevapları. Bulabilen yok. İçimizde hissettiğimizi ölüler hissedemiyor.

&nbsp;&nbsp;&nbsp;&nbsp;Birkaç -veya birkaç yüz- kitap daha okusak geçecek sanıyoruz. Bir sahur vakti derdimizi ancak birbirimize anlatıyoruz. İftarlarda anlaşılmaktan uzağız. Kasıtlı olarak ahmakça davrananlar tarafından bastırılmaya çalışılıyoruz. Fakat yine de yılmadan yapmalıyız. Konuşunca halimizi, umut yok gibi duruyor. Gözümüzün zayıflığını, aklımızın yetersizliğini hatırlamalı. Ve uyumalı. Bugün de dünyayı kurtaramadık deyip uyumalı.

&nbsp;&nbsp;&nbsp;&nbsp;Eskiler, duran şeyi hareket halinde olandan daha kamil addederlermiş. Hareket halinde olanın gitmekte olduğu, varmayı arzuladığı bir yeri olduğundan, “demek ki olması gereken ideal yerde şu an değil” sonucuna varmışlar. Bilmedikleri şey, dünyada durgunluktan bahsedilemeyeceği imiş. Kendimize konum değil istikamet seçenleriz.

&nbsp;&nbsp;&nbsp;&nbsp;Doğru yola iletilmek için her gün dua eden bizler yaptığımızı doğru bilip doğru bildiğimizi yaparken gayretimizi bu yönde şekillendiririz. Kendi yaptığını yanlış sayıp “zaten ben doğrunun temsilcisi değilim” demek mütevazılık değil kaçıştır. Kendini küçük görme mağrurluğu bizden uzaktır.

&nbsp;&nbsp;&nbsp;&nbsp;Küçük şehir, küçük çarktır. Küçük çarkın üstündeyken insan yapıp etmelerini önemsiz sanar. Zira büyük çarkların koruyucuları çok ihtişamlı olsa gerektir. Büyük çarklar ziyaret edilince fark edilir yanılgı. Eylemlerimizin öneminin bilincinde olalım. Kendilerinin de iyiliği için kendilerine düşman kesildiklerimizin ödü her adımımızda kopuyor.

&nbsp;&nbsp;&nbsp;&nbsp;Sonuç odaklı değildir bizim fiillerimiz. Faydasız işlerdir. Amacı olan faydasız işler. Paranın kirletemediği ellerimizle bir diğerimizin ruhuna tutunmuş geçip giderken şarkımız dilimizdedir.

&nbsp;&nbsp;&nbsp;&nbsp;Yaşıyor olmanın şaşkınlığı hala üzerimizde. Birkaç kitap daha okusak geçmeyecek, biliyoruz. Geçmemeli, bunu da.

&nbsp;&nbsp;&nbsp;&nbsp;Anın derinlerine inmeli. Bayağı olmayan ilişkilerimizin tohumları ancak bu derinlikte yeşerebilir. Geçtiğimiz yollarda filizlenen tomurcukları seyretmek bizi teskin eder. Ruhumuza kastedenin fırlattığı kendi üstünü kirletirken tomurcuklarımız daha bir inatla serpilir. Sonra bir rüyaya dalarız. Uykuya dalmaksızın rüyaya.
