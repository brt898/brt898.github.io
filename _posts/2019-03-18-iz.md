---
layout: post
title: İz*
author: Muhammed Aydoğdu
type: w
x: "200"
image: iz.jpg
---

<br/>

&nbsp;&nbsp;&nbsp;&nbsp; Yaşamak, iz bırakmaktır. Hayatımızdan tüten nice manalar buhar olup karışmışsa da havaya, içimizde sürekli olarak dönüp duran o bize has ezgiler kimselerin kulağına çalınmamışsa da, vakanüvislere malzeme çıkmamışsa bile şu sergüzeşt-i hayatımızdan; yaşıyorsak izimizi sürecek olanlar için ardımızda illâ ki birkaç kalıntı bırakmışızdır. Kimi gün olmuştur, boynumuza kadar battığımız hüzünlerimiz sinmiştir belki ayağımızın değdiği kaldırımlara. Kimi günse, günbatımı kızıllığında söyleşirken sırrımızın bir nişânesini gecenin karanlığına düşürüp kaybetmişizdir belki. Ya da rüzgâr alıp götürmüştür, ne bileyim.. Yaşamışsak hayatına temas ettiğimiz birilerinde muhakkak bir değişime yol açmışızdır. Onlarda bize ait yâhut bize dair bir şeyler kalmıştır elbet. Yani yeter ki birileri düşsün peşimize, o gün ömür kalemimizden dağılan mürekkebin izleri silinmiş de olsa yüreğimizde bıraktığı boşluk ele verecektir bizi.

&nbsp;&nbsp;&nbsp;&nbsp; Epeydir aklımı kurcalayan bir şey var, peki ya tamamen değiştiysek? Bıraktığımız izler ya artık bize ait değilse? Değişimden bahsetmek gerek sanırım bunu anlayabilmek için. Yeni bir başlık açalım öyleyse: Değişim..

&nbsp;&nbsp;&nbsp;&nbsp; Değişimin kaçınılmaz olduğuna dair sarsılmaz bir inanç var. Katılmamak elde değil. Bu gayriirâdi yenilenme faaliyeti, bir saniye sonrasını bile öncesinden farklı kılmaya muktedir. Değişiyoruz. Ama sürekli yeni hallere bürünüyor oluşumuz eskidiğimiz hakikatini de değiştirmiyor. Yıllanıyoruz ve kümülatif yorgunlukların omuzlarımızdaki yansımasına daha fazla duyarsız kalamıyoruz. Yükümüz ağır, üzerine düşünüldükçe daha da ağırlaşan bir yük bu. Süngerin suya batırılmasıyla ağırlaşması gibi düşüncelere bulanan hayat yükü, yüklenenini daha bir aşağı çekiyor. “Bir yolu yordamı olmalı bu yükten kurtulmanın.” diye düşünenler de çıkıyor, yükün ağırlığından şekva edip duyduğu ızdırabı hafifletmenin yolunu, hislerini uyuşturmakta bulanlar da. Tamamen mümkün mü bunlar? Ne yazık ki değil. Ne kurtulmak mümkün, ne de dindirmek ruhumuzda giderek ağırlaşan acısını..

&nbsp;&nbsp;&nbsp;&nbsp; Herkes değişir elbet zamanla; kimi yönünü kontrol edemese de bizzat kendi ister bu değişimi, kimiyse engel olamaz her ne kadar aksini arzulamış da olsa. Zamanın kıskacında bir o tarafa bir bu tarafa yalpalanır ruhlar. Ve bazen bu yalpalanış yeterli gelmez akıllanmaya da daha büyük hezimetlere gark eder insanı. Yine de bunların hiçbiri gerekli değildir dersek yanılmış oluruz. Nitekim kadere teslimiyetle irade arasındaki ince çizgide dikiş tutturamayanların uğrak yeri bugüne dek hep hüsrân olmuştur. Peki ama neden? Yanlış yolda olduğunu bilmeyene yenilgi haktır. Unutulmaması gereken bir diğer nokta ise, aynı sürecin devamında yenilgiyi kabullenmenin kimselerce bir marifet sayılmadığıdır. İnsan fıtratı durmayı öğütlemez hiçbir zaman, çünkü şu dünya zemininde hangi uğraşta olursa olsun kemal noktaya varılamayacağı bilgisi daha yaratılırken insanın fıtratında tanımlanmıştır. Bulmak her zaman mümkün olmasa da arayış bâki olmalıdır. Ama insanız ya işte; mizâcımız da yıllandıkça başkalaşıyor ve öyle ki bazen fıtratın esâmesi bile okunmuyor insanın üzerinden. O da nasibini alıyor demek bütün bu değişimlerden, öyle ya da böyle.

&nbsp;&nbsp;&nbsp;&nbsp; İnsan değiştiğinde hisleri de tamamen değişebilir mi? Bu göründüğü kadar basit bir şey değil. Bilemiyorum, kendi hislerimden yola çıkarak hislerin, bilhassa kuvvetli hislerin, kolayca değişemeyeceği kanaatine varıyorum. İşte tam da bu noktadan, hep bahsettiğimiz o değişim kelimesinin arkasına ‘saklanmak’ düşüncesi filizleniyor. Ve hemen ardından da bütün delilleri karartıp ‘aklanmak’ isteği.. Oysa ki, s/aklanmak değil bu; sadece kendisinden kaçılan hakikatin aksi bir görüşe insanın kendini ve bazen kendiyle beraber başkalarını da inandırma çabası. Lâkin süreç bu kadarla sınırlı değil maalesef; bu uğraş amacına ulaşsın ya da ulaşmasın, neticesi yine hiçbir şeyin artık eskisi gibi ol(a)mayacağı gerçeğine çıkıyor nasıl olsa. Bu yüzden biz de bir kez daha Nietzsche’yi haklı çıkarmaktan öteye gidemiyoruz: Değişmeyen tek şeydir değişim..

&nbsp;&nbsp;&nbsp;&nbsp; Bu yüzden ‘değişim’ dedim işte, ne diyeceğimi bilemeyişimin acizliği içerisindeyken çareyi değişim’den bahis açmakta buldum. Oysa sen zaten değişmiştin. Ben.. Bense hâlâ kendini bilmezin biriyim, ne değiştiğimi ne de büsbütün aynı kaldığımı savunabiliyorum. Ama bilmelisin ki insanın bir şeylerden kaçış uğruna kendi hakikatinden saklanması, ona ağır bir bedel ödetir ve bu bedel de yine değişimden başka bir şey değildir. Varlığı savunulan ama hakikatte istenmeyen hani.. Ve sen, -istemeyerek de olsa- kendi hakikatine karşı bu değişimi savunarak geriye dönüş yolunu unutturan hâin bir yolculuğa niyetlendin. Yine de ben peşindeyim, izini sürüyorum senin. Sen unutsan bile benim halen ezberimde bu çetrefilli dönüş yolu. Hiçbir şey eskisi gibi olmaz, bu aşikâr. Ama eskisinden daha güzel olabilir. Her zaman küçük de olsa bir umut vardır. Ve beni bu yola bağlayan tek ümit kaynağım bu..

&nbsp;&nbsp;&nbsp;&nbsp; Etraf bembeyaz, yolum karlı. Çöken senin hüznün bu yollara, çok belli. Soluduğum havaya soluğun karışmış. Ayağımı attığım yerde biten bu izlerse bir zamanlar senindi. Çok yaklaştım, biliyorum. Çağırsam duyar mısın sesimi?

---
<br/>
 __* Bu yazıyı kaleme alma fikri, aynı başlıklı aforizmik bir şiir denemesinden doğmuştur. O dizeler şunlardır:__

&nbsp;&nbsp;&nbsp; siyâhın boşanmıştır kâğıda bir kere.  
&nbsp;&nbsp;&nbsp; sen yazdığını silersin de,  
&nbsp;&nbsp;&nbsp; hokkandaki boşluk izin vermez,  
&nbsp;&nbsp;&nbsp; kâğıdındaki izi s/aklamaya..  
<br/>
&nbsp;&nbsp;&nbsp; 18 Mart 2019, 03:16  
&nbsp;&nbsp;&nbsp; Üsküdar  
