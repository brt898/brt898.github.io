---
layout: post
title: İz*
author: Muhammed Aydoğdu
type: Öykü
x: "200"
---

<br/>

&nbsp;&nbsp;&nbsp;&nbsp; Yaşamak, iz bırakmaktır. Hayatımızdan tüten nice manalar buharlaşıp karışmışsa da havaya, içimizde sürekli olarak dönüp duran o bize has ezgilerden kimse haberdar olmamışsa da, vakanüvislere malzeme çıkmamışsa bile şu sergüzeşt-i hayatımızdan; yaşıyorsak izimizi sürecek olanlar için ardımızda illâ ki birkaç kalıntı bırakmışızdır. Kimi gün olmuştur, boynumuza kadar battığımız hüzünlerimiz sinmiştir belki ayağımızın değdiği kaldırımlara. Kimi günse, günbatımı kızıllığında söyleşirken sırrımızın bir nişânesini gecenin karanlığına düşürüp kaybetmişizdir belki. Ya da rüzgâr alıp götürmüştür, ne bileyim.. Yaşamışsak hayatına temas ettiğimiz birilerinde muhakkak bir değişime, değişimlere yol açmışızdır. Onlarda bize ait yâhut bize dair bir şeyler bırakmışızdır elbet. Yani yeter ki birileri düşsün peşimize, o gün ömür kalemimizden dağılan mürekkebin izleri silinmiş de olsa yüreğimizde bıraktığı boşluk ele verecektir bizi. 

&nbsp;&nbsp;&nbsp;&nbsp; Peki ya tamamen değiştiysek? Bıraktığımız izler ya artık bize ait değilse? Değişimden bahsetmek gerek bunu anlayabilmek için. Mümkün müdür bu, ancak öyle bilebiliriz.

&nbsp;&nbsp;&nbsp;&nbsp; Değişimin kaçınılmaz olduğuna dair sarsılmaz bir inanç var. Katılmamak elde değil. Bu gayriirâdi yenilenme faaliyeti, bir saniye sonrasını bile öncesinden farklı kılmaya muktedir. Değişiyoruz. Ama sürekli yeni hallere bürünüyor oluşumuz eskidiğimiz hakikatini de değiştirmiyor. Yıllanıyoruz ve kümülatif yorgunlukların omuzlarımızdaki yansımasına daha fazla duyarsız kalamıyoruz. Yükümüz ağır, üzerine düşünüldükçe daha da ağırlaşan bir yük bu. Süngerin suya batırılmasıyla ağırlaşması gibi düşüncelere bulanan hayat yükü, yüklenenini daha bir aşağı çekiyor. "Bir yolu yordamı olmalı bu yükten kurtulmanın." diye düşünenler de çıkıyor, yükün ağırlığından şekva edip duyduğu ızdırabı hafifletmenin yolunu, hislerini uyuşturmakta bulanlar da. Tamamen mümkün mü bunlar? Ne yazık ki değil. Ne kurtulmak mümkün, ne de dindirmek ruhumuzda giderek ağırlaşan acısını.

&nbsp;&nbsp;&nbsp;&nbsp; Herkes değişir elbet zamanla; kimi yönünü kontrol edemese de bizzat kendi ister bu değişimi, kimiyse engel olamaz her ne kadar aksini arzulamış da olsa. Zamanın kıskacında bir o tarafa bir bu tarafa yalpalanır ruhlar. Ve bazen bu yalpalanış yeterli gelmez akıllanmaya da daha büyük hezimetlere gark olur insan. Yine de bunların hiçbiri gerekli değil dersek yanılmış oluruz. Nitekim kadere teslimiyetle irade arasındaki ince çizgide dikiş tutturamayanların uğrak yeri bugüne dek hep hüsran olmuştur. Peki ama neden? Çünkü yanlış yolda olduğunu bilmeyene yenilgi haktır. Unutulmaması gereken bir diğer nokta, aynı sürecin devamında yenilgiyi kabullenmenin bir marifet sayılmadığı düsturu. İnsan fıtratı durmayı öğütlemez hiçbir zaman, çünkü şu dünya zemininde hangi uğraşta olursa olsun kemal noktaya varılamayacağı bilgisi daha yaratılırken insanın fıtratında tanımlanmıştır. Bulmak her zaman mümkün olmasa da arayış baki olmalıdır. Ama insanız ya işte; mizacımız da yıllandıkça başkalaşıyor ve öyle ki bazen fıtratın esâmesi bile okunamıyor üzerinden insanın. O da nasibini alıyor bütün bu değişimlerden, öyle ya da böyle. 

&nbsp;&nbsp;&nbsp;&nbsp; Sanırım hâlâ sadede gelemedim. Asıl söylemek istediklerim bunlar değil ki benim. Dile getirmek istediklerimi bir süre kendi hakikatlerim arkasında perdelemeyi düşündüm başta, fazla abartmış olacağım ki, o perdelerin ardını bir türlü gösteremedim sizlere. Bir son vermeli artık buna.

&nbsp;&nbsp;&nbsp;&nbsp; İnsan değiştiğinde hisleri de tamamen değişebilir mi? Bu göründüğü kadar basit bir şey değil. Bilemiyorum, kendi hislerimden yola çıkarak hislerin, özellikle de kuvvetli hislerin, kolayca değişemeyeceği kanaatine varıyorum. İşte tam da bu noktadan, hep bahsettiğimiz o değişim kelimesinin arkasına 'saklanmak' düşüncesi filizleniyor. Ve ardından bütün delilleri karartıp 'aklanmak'. Oysa ki, s/aklanmak değil bu; sadece kendisinden kaçılan hakikatin aksi bir görüşe insanın kendini ve bazen kendiyle beraber başkalarını inandırma çabası. Lâkin süreç bu kadarla sınırlı değil maalesef; bu uğraş amacına ulaşsın ya da ulaşmasın, neticesi yine hiçbir şeyin artık eskisi gibi ol(a)mayacağı gerçeğine çıkıyor. Yani bir kez daha Nietzsche'yi haklı çıkarmaktan öteye gidemiyoruz: Değişmeyen tek şeydir değişim.

&nbsp;&nbsp;&nbsp;&nbsp; Bu yüzden 'değişim' dedim işte, ne söyleyeceğimi bilemeyişimin acizliğiyle kıvranırken çareyi değişim'den bahis açmakta buldum. Oysa sen zaten değişmiştin. Ben.. Kendini bilmezin biriyim, şimdi ne değiştiğimi ne de büsbütün aynı kaldığımı savunabiliyorum. Ama bilmelisin ki insanın bir şeylerden kaçış uğruna kendi gerçekliğinden saklanması, ona ağır bir bedel ödetir ve bu bedel de yine değişimden başka bir şey değildir. Varlığı savunulan ama hakikatte istenmeyen garip bir vaziyet.. Ve sen, -istemeyerek de olsa- kendi hakikatine karşı bu değişimi savunarak geriye dönüş yolunu unutturan hâin bir yolculuğa niyetlendin. Yine de ben peşindeyim, izini sürüyorum senin. Sen unutsan da benim halen ezberimde bu çetrefilli dönüş yolu. Hiçbir şey eskisi gibi olmaz, bu aşikâr. Ama eskisinden daha güzel olabilir. Tek ümidim bu..

&nbsp;&nbsp;&nbsp;&nbsp; Her taraf bembeyaz, yolum karlı. Çöken senin hüznün bu yollara, çok belli. Soluduğum havaya soluğun karışmış. Ayağımı attığım yerde biten bu izlerse bir zamanlar senindi. Sanırım buldum seni..

<br/>
&nbsp;&nbsp; *"siyâhın boşanmıştır kâğıda bir kere.  
&nbsp;&nbsp;&nbsp;&nbsp; sen yazdığını silersin de,  
&nbsp;&nbsp;&nbsp;&nbsp; hokkandaki boşluk izin vermez,  
&nbsp;&nbsp;&nbsp;&nbsp; kâğıdındaki izi s/aklamaya.."

18 Mart 2019, 03:47
Üsküdar
