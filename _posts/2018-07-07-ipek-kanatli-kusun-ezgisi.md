---
layout: post
author: Berat Gönültaş
type: Şiir
title: İpek Kanatlı Kuşun Ezgisi
x: "350"
---


_"Sen de mi her şey olayım derken hiçbir şey olamayanlardansın?" dedi. "Hayır" dedim, "Hiçbir şey olayım derken hiçbir şey olanlardanım ben."
<a href="https://twitter.com/alpaslancambaz" target="_blank">(@alpaslancambaz)</a>_  


<br/>

Issız bir akşamüstüydü  
Aşklarımı kurşuna dizdi bir manga asker  
Gece, üstüme bir uçak gibi yaklaştı  
Bombalamaya gelmiyordu, bu açık  
Yine de irkildim  

Ömrüm burgaçlarında geçti bu şehrin  
Gözcüler gözcüsü derlerdi bana  
Akşama yakalanan başıboş düşüncenin  
Uğrak yeri paslı omuzlarım oldu yıllar boyu  
Saçlarımı toplayayım da çıkalım yola  
Diyemedim bir kere olsun  
Arkadan bakıp gözden kaybeden başkasını  
Hep ben oldum çıvgarında zamanın  
Her gün ziyaret ettiğim tepeleri  
Gün oldu tanıyamadım  
Kalem tutuşturulmuştu elime bir kere  
Edemedim yazmadan  
Gergin bir av koşusunu anlatmak isterdim  
Ama sonu ölümdü  
Vazgeçtim  
Diyemeyişlerimin eğretiliği  
Duyulurdu yazdıklarımdan  
Kendime cafcaflı bir zarf bulmalı  
Ne zaman yaptım ki yapılması gerekeni şimdi de yapayım?  
Babamdan bana yadigar zarfa koydum  
Ve yuttu mektubumu  
İpek kanatlı bir kuş   
Ki bu kanatların rüzgarıydı  
Döşümü delen her ne ise  
Şakımış diyorlar üç dağ arasında kuş  
Dinleyen bilmemiş  
Bilememişsin  
Nedir sana dokunan kuşun ezgisinde  
Ama dokunmuş bir şeyler, belli  

Aşklarımı kurşuna dizdiler  
Çiçek açmış bir erik ağacının  
Altında buldu cesetleri  
Evlerine dönen yorgun çiftçiler  
Süzdüler daha sonra bir buluttan  

İçim acıdı dönek karanlıklarla boğuşmaktan  
Yoktu aynaya bakmaya niyeti gölgelerin  
Açmaz olduysa bir de bahçelerde akşamsefaları  
Vakit tamam demektir  
Basıp gitmeli bu şehirden  
Ya da  
Söyle artık  
Yüreklendir beni  
Sağanaklardan kaçmayayım bundan böyle  
Tohumu bırak göğsüme de yeşersin  
Günler geçerken tortulanmasın etraf  

Görüyorsun  
Nohut toplamaya gidiyor dört çocuk  
İçlerinden birinin  
Şu iki küçükten büyük olanın  
Sabah çekirge peşinde koşturan hani  
Çoraplarına dikenler yapışmış, görüyorsun  
Çilek topluyor yine dört çocuk  
Savaş çok uzak onlara  
Soba çıtırtıları ise  
Bir o kadar yakın  

Yılma  
Senin hırpalanmış ellerin kurtaracak bizi  
Kaçamazsın görevinden  
Savsaklamaya vakit yok  
Yılma  
Uyandır beni  
Aşklarımı kurşuna dizdiler ve sen de yoktun yanımda   
Dedirtme bana  

Öğren hele  
Neymiş bedeli koşturmanın  
Hesabı verilmemiş bir cezanın ardından  
Öğren ki  
Kırlarda oynaşan  
Kuzular görsün düşlerinde insanlar  
Bileklerinde biten gülleri sakla  
Aceleci kalabalık utandırmasın tomurcukları  
