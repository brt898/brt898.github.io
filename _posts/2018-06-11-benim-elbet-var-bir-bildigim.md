---
layout: post
title: Benim Elbet Var Bir Bildiğim
author: Berat Gönültaş
type: w
x: "225"
image: sacma.jpeg
---
<br/>
&nbsp;&nbsp;&nbsp;&nbsp;Fizikçiyim ben ve bu çok saçma. Hayatın saçma sapan oluşu gibi. Hayat neden saçma sapansa fizikçi oluşum da aynı nedenden ötürü saçma sapan.

&nbsp;&nbsp;&nbsp;&nbsp;Fizikçi dediysek ne anlamalı? Fizikçi, ekonomik bakımdan dar vakitlerinde tepki olarak “bobin mi yiyek?” diye soran mıdır, yoksa ilkine cevaben “niye bobin yiyorsun? elma ye. bobini enginarlar yesin” diyen mi? Her şeyden anlayıp aynı zamanda hiçbir şeyden anlamayanlara fizikçi denir. Bu sıfatı, bu sıfatla anılması doğru olacak kadar üstünde taşıyan şu vakte kadar kaç kişi geldi yeryüzüne; bu büyük bir muamma.

&nbsp;&nbsp;&nbsp;&nbsp;<a href="http://www.ceriha.com/2018/05/26/savas-basliyor.html" target="_blank">Savaş Başlıyor</a> başlıklı yazımda “Fizikçilerin düşünme biçimlerindeki aksamalar göz ardı edilebilecek gibi değil.” diye sözünü ettiklerimi veya “ünlü fizikçi” diye tanımladığım Feynman’ı fizikçi diye adlandırmak ne kadar doğru? Ya peki Rousseau’nun, Bilimler ve Sanatlar Üstüne Söylev’inde haklarında “Bugün Avrupa’da en küçük bir fizikçi var mı ki elektrik denilen esrarlı kuvveti çarçabuk izah etmesin? O kuvvet ki gerçek filozofları belki daima ümitsizliğe düşürecektir.”(Türkiye İş Bankası Yayınları, 6. Basım, sayfa 56) dediği fizikçiler, ne kadar fizikçidir? Zokayı yutmayalım. Modern dünya kavram karmaşaları dünyasıdır. Önemsediğimiz şey kime/neye ne dendiği değil, kimin/neyin ne olduğu olmalı.

&nbsp;&nbsp;&nbsp;&nbsp;Kitaplığımda bulunan Ivan Illich’in Okulsuz Toplum adlı kitabının ilk sayfalarına şu notu düşmüşüm:  
“Kasım 2016  
&nbsp;İSTANBUL  
&nbsp;Okulsuz bir topluma olan özlemle hergün okula çantamda onunla gidip geldiğim kitap.”

&nbsp;&nbsp;&nbsp;&nbsp;Sanki ben de çantanın içinde gidip geliyormuşum gibi anlaşılması mümkün bu notun. Neyse. Kasım 2016. Bu demek oluyor ki bu not, miladi takvime göre on sekizinci yaş günüm olan 3 Aralık 2016 günü İstiklal Marşı Derneği’ne üyelik başvurusu yapışımdan günler önce atılmış. Fakat bu kitabı çoktan satın almıştım ben. Okumaya da başlamıştım çoktan. Belki o zamanlar İstanbul’da bile değildim.

&nbsp;&nbsp;&nbsp;&nbsp;Yukarıda alıntıladığım nottaki “hergün” kelimesinden bir ok çıkarmış ve şunları yazmışım çok sonra:  
“okulda öğretilenlere ufak bir başkaldırı.  
&nbsp;Şubat 2018”

&nbsp;&nbsp;&nbsp;&nbsp;İşte bir zamanlar okulsuz bir topluma olan özlemle hergün okula bu kitapla gidip gelen ben, 14 Mart 2018 sabahı, “Başınız sağolsun. Umarım tiz vakitte bir baş daha bulursunuz kendinize.” diye bir mesajla karşılaştım uyanır uyanmaz. O an olaydan bihaber ve uyku sersemi bir biçimde diyorum “acaba kim öldü?”. Gerilmişim bir miktar. Çok geçmeden öğreniyorum ki “fizikçi” Stephen Hawking ölmüş. Taziye mesajı bunun için. Yanıtım şu oldu bu baş sağlığı mesajına: “Hayırlısı. Lakin ben şahsen kendilerini baş olarak görmüyordum. Benim başlar öleli çok olmuş, kalan sağlar haindir.”

&nbsp;&nbsp;&nbsp;&nbsp;İstiklal Marşı Derneği’ndeki serüvenim üyelik başvurum sonuçlanana kadar bile süremedi. İletişim kopukluğunu bir arayı açış, uzaklaşış olarak görmem ben. Kendisiyle her geçen gün daha da yakınlaştığımı hissettiğim şair, benim de sofrada bulunduğum, derneğin İstanbul şubesindeki, menüsü çorba ve bulgur pilavı olan akşam yemeklerinden birinin ardından şunları demişti:

&nbsp;&nbsp;&nbsp;&nbsp;“Ümmi, yani okuma yazma bilmeyen, Arapça kökenli bu kelime, Arapça’da ‘ana’ kelimesinin yerini tutan kelimeyle aynı kökten gelir. Yani anadan doğmuş gibi, o saflıkta, tertemiz.”

&nbsp;&nbsp;&nbsp;&nbsp;Kitaplara attığım tarihler bazen bir tarihten fazlası oluyor. Rasim Özdenören'in Uyumsuzlar isimli öykü kitabını kitap çıkar çıkmaz satın almıştım. Okumaya da başlamıştım. Satın aldığımda veya okumaya başladığımda tarih atmayı unuttuğum bir kitap daha. Daha sonradan, geçenlerde tarih attım, bir notla birlikte.  
"30-31 Mayıs 2018 gecesi  
Beraber 'Uyumsuzlar' öyküsünü okuduk.."

&nbsp;&nbsp;&nbsp;&nbsp;Ivan Illich'in Şenlikli Toplum adlı kitabını sipariş vermiştim. Geçen pazartesi elime ulaştı. Ona atılan not ise şu:  
"06.06.2018  
&nbsp;Elaziz  
&nbsp;Hüzünlü gece.."

&nbsp;&nbsp;&nbsp;&nbsp;Aslında burada bahsedilen de ayın beşini altısına bağlayan gece.

&nbsp;&nbsp;&nbsp;&nbsp;Fizikçiyim ben ve bu çok saçma. Hayatın saçma sapan oluşu gibi. Hayat neden saçma sapansa fizikçi oluşum da aynı nedenden ötürü saçma sapan.

&nbsp;&nbsp;&nbsp;&nbsp;“Benim elbet bir bildiğim var:”

&nbsp;&nbsp;&nbsp;&nbsp;yazıyor...

&nbsp;&nbsp;&nbsp;&nbsp;“Hayat saçma sapandır.”
