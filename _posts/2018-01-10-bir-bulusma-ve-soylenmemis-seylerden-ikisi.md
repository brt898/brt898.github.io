---
layout: post
title: Bir Buluşma ve Söylenmemiş Şeylerden İkisi
author: Berat Gönültaş
type: Deneme
x: "250"
---

_“Rabbim! Benim göğsüme genişlik ver! Ve işimi bana kolaylaştır! Dilimden de düğümü çöz ki sözümü iyice anlasınlar!”_


<br/>

&nbsp;&nbsp;&nbsp;&nbsp;Birkaç gün önce mezunu olduğum lisedeydim. Güzel bir öğrenci grubu ile sohbet etme fırsatı buldum. Kim bilir, belki gelecekte bazılarıyla yollarımız başka yerlerde de kesişir. Her söz yarım kalıyor. Sonradan fark ettim ki o gün bazı şeyleri eklemeyi unutmuşum sözlerime. İçimde bu durumun huzursuzluğunu duyumsayarak şehrin sokaklarında yürüyordum. Orada söylemeyi ihmal ettiğim bu şeyler aslında hepimizi ilgilendiriyordu. Bu nedenle bu iki meseleyi bir yazıya konu etme gerekliliği hissettim.

&nbsp;&nbsp;&nbsp;&nbsp;Bahsini ettiğim sohbet esnasında bana "Lisede hiç kopya çektiniz mi?" diye bir soru yöneltildi. Cevabım "Hayır" oldu. "Hiç kopya çekmedim, on birinci sınıftan sonra vermedim de." dedim. Dedim, ama nedenleri hakkında konuşmadım. Bir şey yapıyorsak neden yapıyoruz, bir şey yapmıyorsak neden yapmıyoruz? On birinci sınıfa kadar neden kopya çekmiyor ama vermekten de imtina etmiyordum? On birinci sınıfta ve sonrasında neden kopya vermemeye de karar verdim? Hayatım boyunca asil bir duruş sahibi olmaya gayret ettim. Bir lort muydu dedem? Lortlar asil miydi? Dedem eski bir lort değil, bir çiftçidir. Asaletim nereden gelmekteydi peki? İnsan oluşumdan. Doğduğumuz andan itibaren her nefeste bize eşlik eden ama her birimizin belli ölçülerde onu korumakta başarısız olduğu asalettir sözünü ettiğim. Dokuz ve onuncu sınıfta beni kopya çekmekten alıkoyan buydu. Emeğim olmayanı edinmek, korku duyarak ve gizliden bunun için çaba sarf etmek benim kendime yakıştıramadığım bir eylemdi. Ama bunu kendine yakıştıran varsa buyursun, kopya çeksindi. On birinci sınıfa geldiğimde, artık kendine bunu yakıştırana yardım etme işinin de benden uzak olması gerektiği bilincine erdim. Bu bilinç, kul hakkı kavramının hayatımızın her anında olduğu gibi bu meselede de belirleyici olduğu bilincidir. Kopya çekmiyordum ve artık vermiyordum da. Lisedeki yazılılardan aldığımız notlar üniversiteye yerleşirken yapılacak sıralamaya etkide bulunacaktı. İnsanlar bundan dolayı bu denli tevessül ediyordu zaten kopyaya. Ve ben, bir kişi bile olsa herhangi bir insanın haksız şekilde önüne geçerek onun okuyacağı üniversiteyi, ileriki hayatında yapacağı mesleği ve de mesleğini icra ederek kazanacağı paranın miktarını değiştirme ihtimaline sahip bir iş olan kopyadan uzak durmalı ve başkalarına bu işte yardımcı olmamalıydım. O gün bugündür bu konu hakkındaki fikrim budur. Fazla mı detaylı düşünüyorum? Herkes mi kopya çekiyor? Kopyaya sıra gelene kadar daha ne dolaplar mı dönüyor? Dönsün. Ne bu ne de başka bir şey, doğru olanı yapmamamız yanlışla hayatımızı şekillendirmemiz için geçerli bir mazerettir. Kazanacağım paranın içine temizlemesi imkansız gibi olan bir kirin bulaşmaması için elimden geleni yaptım, yapıyorum. Yapmış insanlar var. Yapmakta olanlar var. Gayretimizin boşa gitmemiş olması temennimizdir. Önce asil duruşu koruma, sonra ise bir diğerinin hakkını gözetme; bu ikisi birbirinden ayrı iki kaygı gibi duruyor ilk bakışta. İşin aslı öyle mi? Bilelim ki ne zaman yanlışlar içine dalarsak asaletimize halel getirmiş, ne zaman doğru olanda diretirsek asilce davranmış oluyoruz.

&nbsp;&nbsp;&nbsp;&nbsp;Yine aynı sohbet esnasında üniversiteye başlayınca edindiğim bir gözlemimi aktardım. Bizim lise, Elazığ'ın en iyilerinden biridir. Üniversiteye gidince bir de ne göreyim, hangi şehirlerdeki hangi liselerde ne eğitimler veriliyormuş. Ya ne olacaktı diyenleri duyar gibiyim. Ama liseden yeni mezun olmuş, doğduğu şehirden o güne kadar nadiren dışarı çıkmış birisi için şaşırtıcı bir tablo bu. İşte bu tablodan bahsettim onlara da. Okullardaki eğitimin durumu şehirle ilişkisiz olamaz diye düşündüğümden "Coğrafya kaderdir." dedim. Ve karamsar bir tablo çizdim, istemeden. Yanılarak belki. "Burda doğduk, yapacak bir şey yok." gibi bir minvalde konuştum. Yapacak bir şey yok, doğru. Ama bu hayıflanılacak, "Bizim bahtımıza da bu düşmüş." denilecek bir şey değil. Her bir ülkede doğmamızın bir ihtimali vardı da bizim şansımıza Türkiye, bu ülkeden de Elazığ şehri düştü değil. Tesadüf diye bir şey yoktur. İnsan dünyaya fırlatılmadı, gönderildi. Bu cümlenin anlattığı şey, bizi türlü durumlarda yanlış bir kafa yapısının düşeceği karamsarlıktan uzak tutar. Ailemizden doğduğumuz yere, mavi gözlü olmaktan uzun boylu olmaya, oradan daha nerelere, kısacası her şeye "fırlatılmadık, gönderildik" bilinci ile bakılmalı.

&nbsp;&nbsp;&nbsp;&nbsp;Bilmiyorum o öğrenci grubundan birileri karşılaşır da okur mu bu yazdıklarımı. İşte bunlar o gün söylenmeyenlerden, sonraya kalanlardan ikisiydi. Denir ya, "Bu sıralardan biz de geçtik"; ben, gerçek anlamıyla onların oturduğu sıralardan geçmiştim, o gün onlara da söyledim bunu. 2015'te 1997'liler mezun oldu. 1997'li değil, 1998 Aralık'lı olmama rağmen ben de 2015'te mezun oldum. 1997'liler arasında işimin ne olduğu benden bir buçuk yaş büyük bir abimin olması ile ilgili. Abim ilkokul bire başladığında kenardan köşeden ben de okuma yazma öğrenmişim. Sonraki sene birinci sınıfa başladım. Sayfalar dolusu düz çizgi vesaire çizmek bana sıkıcı geliyordu. Ailem bu durumu idareye iletmiş olacak ki bir zaman sonra boş bir sınıfta yanılmıyorsam iki öğretmenin gözetiminde söylenen şeyleri yazıp önüme verilen kitaptan bazı kısımları okudum. Aynı gün abimin sınıfında bir ikinci sınıf öğrencisi olarak derslere devam ettim. Liseye kadar abimle aynı sınıfta okuduk. Liseye başlarken yollar ayrıldı. 1997'lilerin arasında bulunuş hikayem bu. Kendileriyle muhabbet ettiğim öğrenciler dokuzuncu sınıftı, yani 2003'lülerdi. Aramızdaki yaş farkını beni 97'li sanarak muhtemelen altı olarak bilen, fakat aramızda yaklaşık dört buçuk yaş olan o insanlardan kiminde kendilerini pek yakından tanıma fırsatı bulamadıysam da bir şeylerin varlığını sezdim. Yastığa başlarını koyar koymaz uyumalarını engelleyecek belki de halihazırda engelleyen bir şeyler. Yanlış bilmiyorsam dün fizik sınavları vardı. Sınavlarının nasıl geçtiği hakkında şimdilik bir malumatım yok. Sınav demişken, bugün başka bir fizikçi arkadaşımla aramızda geçen mesajlaşmalar aklıma geldi. Kendisi bir dersten BB aldı bugün, oysa biz BA almasını bekliyorduk.

-- bb ile ba arasındaki fark genel ortalamamı 134 kredi üstünden 0.015 etkiliyor  
  &nbsp;&nbsp; ki 134'ten daha fazla kredi ile mezun olabilirim  
  &nbsp;&nbsp; bu da etkiyi düşürür  
-- Damlaya damlaya...  
-- kendini rahatlatmak için aranan yöntemler  
-- Alacağın nefes sayısına bölersen etkiyi daha küçüğe indirebilirsin.  
-- güzelmiş  
  &nbsp;&nbsp; hayatı böyle dertlere boğmaya ne gerek var  
-- Öyle  
  &nbsp;&nbsp; Belki de yarın bir göktaşı çarpar  
  &nbsp;&nbsp; Veya göktaşına gerek yok  
  &nbsp;&nbsp; Kafama saksı da düşebilir  
-- tabi bizim için aynı etki  
  &nbsp;&nbsp; saksı daha etkili hatta  
-- Daha olası  

&nbsp;&nbsp;&nbsp;&nbsp;Aynı dersten ben de CC beklerken CB aldım. 134 kredi üstünden hesaplarsak genel ortalamama yaklaşık 0.015 etki. İşte yerinmenin de sevinmenin de lüzumu 0.015 kadar. Tabi yarın dünyaya bir göktaşı çarpmaz veya kafamıza bir saksı düşmezse.
