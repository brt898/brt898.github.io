---
layout: post
author: Berat Gönültaş
type: Öykü
title: Sıfıra Bölmek
x: "200"
---
<br/>
&nbsp;&nbsp;&nbsp;&nbsp;Sigarasını söndürüp binaya yöneldi. Öğrenci kalabalığının arasından geçerek amfiye girdi. Kapıyı kapattı. Masaya oturdu. Dört öğrenci daha girdi sınıfa o anda. Artlarında açık kalan kapıyı kalkıp kapattı ve masaya dönerken verilen aradan önce çözdüğü son soru hakkında birkaç ekleme yaptı. Öğrencilere herhangi bir soruları olup olmadığını sordu.

&nbsp;&nbsp;&nbsp;&nbsp;-- Yok mu?  

&nbsp;&nbsp;&nbsp;&nbsp;Biraz bekledi.  

&nbsp;&nbsp;&nbsp;&nbsp;-- Güzel. Herkes her şeyi anlamış.  
<br/>

---
<br/>
&nbsp;&nbsp;&nbsp;&nbsp;Bugünkü ders de bitti.  Aslında tam da bitmiş sayılmaz onun için. Şimdi bu grup çıkacak ve yerine başka bir grup gelecek. Aynı konular bir de onlara anlatılacak. Öğrenciler henüz ayaklanmadan:

&nbsp;&nbsp;&nbsp;&nbsp;-- Bildiğiniz üzere, perşembe günü bu dönemki son dersimizi yapacağız. Final sınavında çıkmayacak fakat azıcık da olsa hakkında fikir sahibi olmanızda fayda gördüğüm bir konuya değineceğim. Gelirseniz hoş olur. Son kez görmüş de oluruz birbirimizi tatilden önce. Şimdilik hoşça kalın.

&nbsp;&nbsp;&nbsp;&nbsp;Öğrenciler amfiden çıkmak için acele ediyorlardı, çünkü kapı açılmış, öteki gruptakiler yer kapma telaşıyla içeriye hücum etmeye başlamıştı. Biri, bir diğerine:

&nbsp;&nbsp;&nbsp;&nbsp;-- Önümüzdeki dönemki matematik dersini de veriyormuş bu hoca. Bundan alıcam yine. Anlatıyorlardı da inanmıyordum. Harbi iyimiş. Enerjisi filan.  
<br/>

---
<br/>
&nbsp;&nbsp;&nbsp;&nbsp;Bahar emaneti çoktan teslim etmiş yaza. Öğrenciler kampüsün içinde hızlı adımlarla dolanıp duruyor. Çimlerin üstünde birkaç öğrenci küme halinde oturmuş. Yan tarafta ise, bir ağacın altında o, yanında Batı edebiyatı bölümünden bir arkadaşıyla oturuyor.

&nbsp;&nbsp;&nbsp;&nbsp;-- Aramadı?  
&nbsp;&nbsp;&nbsp;&nbsp;-- Arar birazdan. Normalde erken bitirirdi dersleri, bugün uzattı herhalde.  
&nbsp;&nbsp;&nbsp;&nbsp;-- Ne yapacaksınız tam olarak?  
&nbsp;&nbsp;&nbsp;&nbsp;-- Daha çok zaman var fakat final sınavı hakkında konuşacağız biraz. Bir de son çalışmasında epey yol almış. Onun hakkında da detayları anlatmak istediğini söyledi.  
&nbsp;&nbsp;&nbsp;&nbsp;-- Anlıyorum.  
&nbsp;&nbsp;&nbsp;&nbsp;-- Öyle işte.  

&nbsp;&nbsp;&nbsp;&nbsp;Bir sigara yaktı, arkadaşına da uzattı.

&nbsp;&nbsp;&nbsp;&nbsp;-- Senin yok mu son zamanlarda üstünde çalıştığın bir şey?  
&nbsp;&nbsp;&nbsp;&nbsp;-- Tatili bekliyorum dört gözle. Aklımda birtakım şeyler var.  
&nbsp;&nbsp;&nbsp;&nbsp;-- Keşke anlayabilecek kadar matematiğim olsaydı. Neler çevirdiğinizi bilmek isterdim.  

&nbsp;&nbsp;&nbsp;&nbsp;Gülümsedi.  
<br/>

---
<br/>
&nbsp;&nbsp;&nbsp;&nbsp;-- Ofisin her zamanki gibi dağınık.  
&nbsp;&nbsp;&nbsp;&nbsp;-- Biraz öyle. Ee, nasılsın?  
&nbsp;&nbsp;&nbsp;&nbsp;-- İyi. Biraz yorgun. Ve iki gündür biraz da öfkeli.  
&nbsp;&nbsp;&nbsp;&nbsp;-- Hayırdır?  
&nbsp;&nbsp;&nbsp;&nbsp;-- Abim aradı dün. Yeğenimin okulunda beş para etmez bir şerefsiz vardı. Matematik öğretmeni. Önceden de söz etmişti. Sonunda dayanamamış, çocuğu özel okula vermiş. Özel okula gidemeyecek insanlar da var. Lanet olsun böyle işe. Elimizden söylenmekten başka bir şey gelmiyor.  
&nbsp;&nbsp;&nbsp;&nbsp;-- Ne şerefsizlik yapmış adam?  
&nbsp;&nbsp;&nbsp;&nbsp;-- Bir şey yapmasına gerek yok. Baştan sona şerefsizlik zaten kendisi.  

&nbsp;&nbsp;&nbsp;&nbsp;Anlamaya çalışır gözlerle baktı meslektaşına.  

&nbsp;&nbsp;&nbsp;&nbsp;-- Bizim burdaki birinci sınıflar ondan daha yetkindir. Öyle diyeyim. Pişkin pişkin derse gelip zamanı bir şekilde geçirip gidiyormuş. Maaşını alıyor ne de olsa. Öğrencilerin hayatını karartıyor. Nasıl boğazından haram lokmayı geçiriyor böyle rahatça? Yatağında gece gözlerini tavana diktiğinde hiç mi içini kemirmiyor bu?  
&nbsp;&nbsp;&nbsp;&nbsp;-- Müdüre gitmişler mi?  

&nbsp;&nbsp;&nbsp;&nbsp;İğrenme yüklü bir gülüşün ardından:  

&nbsp;&nbsp;&nbsp;&nbsp;-- Eski arkadaşlarmış bunlar. Önceki müdürler bir şey yapmamış, bu mu yapacak? Birkaç kere şikayete gitmişler. Sonuç çıkmamış. Vazgeçmişler sonra. Neyse yahu, işimize bakalım.  
&nbsp;&nbsp;&nbsp;&nbsp;-- Pekala. Ama önce..  

&nbsp;&nbsp;&nbsp;&nbsp;Yerinden kalktı ve buzdolabını açtı.  

&nbsp;&nbsp;&nbsp;&nbsp;-- ..bir şeyler içelim. Soğuk çayım var. Bakayım.. Ayranım da var.  
&nbsp;&nbsp;&nbsp;&nbsp;-- Ayran olsun. Ne zamandır sadece bir şey içmek niyetiyle ayran içmemiştim. Küçükken ninem yapardı biz köye varınca. Midemiz bulanmıştır yol boyunca diye.  

&nbsp;&nbsp;&nbsp;&nbsp;Bardağı uzatıp oturdu.  

&nbsp;&nbsp;&nbsp;&nbsp;-- Buyur. Bilmem tabi, ninenin ayranının tadını verir mi.  

&nbsp;&nbsp;&nbsp;&nbsp;Gülümsediler.  

&nbsp;&nbsp;&nbsp;&nbsp;-- Eyvallah. Önce çalışmamızdan bahsedeyim. Sona yaklaştık. Yakında yayımlayacağız.

&nbsp;&nbsp;&nbsp;&nbsp;Dikkatle dinliyor.  

&nbsp;&nbsp;&nbsp;&nbsp;-- Epey hızlı yol aldınız?  
&nbsp;&nbsp;&nbsp;&nbsp;-- Şu beraber çalıştığımız Amerikan profesör. Oldukça zeki adam. Onun etkisi belki, bilemiyorum.  
&nbsp;&nbsp;&nbsp;&nbsp;-- Zeki demek? Anlıyorum.  
<br/>

---
<br/>
&nbsp;&nbsp;&nbsp;&nbsp;Zeki adam.. Bu tabir ona hocalarından birini hatırlatır hep. Gerçekten zeki adamdı. Fakat bir sabah, günlerce uykusuz kalarak hazırladığı çalışmasını ondan habersiz kendininmişçesine yayımlamıştı. Düpedüz hırsızlıktı bu. Öyle sanıyordu ki akademinin karanlık yüzüyle ilk kez o zaman karşılaştı. Bu yaşanmışlık, hocasını aklına getiriyor. Yoksa hocasından çok daha zeki adamlarla da karşılaştı. İnanılmaz dahiler; en iyi eğitimi almış, imkanların sınırlarını zorlamış dahiler.  
<br/>

---
<br/>
&nbsp;&nbsp;&nbsp;&nbsp;-- Sınav işi de böyle, tamam mı? Sonra yine bolca konuşuruz zaten.  
&nbsp;&nbsp;&nbsp;&nbsp;-- Tamamdır. Asistanlarla sen mi konuşursun?  
&nbsp;&nbsp;&nbsp;&nbsp;-- Evet.  
&nbsp;&nbsp;&nbsp;&nbsp;-- Tamam.  
&nbsp;&nbsp;&nbsp;&nbsp;-- Ben müsaade isteyeyim artık.  
&nbsp;&nbsp;&nbsp;&nbsp;-- Otursaydın biraz daha.  
&nbsp;&nbsp;&nbsp;&nbsp;-- Rahatsız etmeyeyim. İşlerin vardır.  
&nbsp;&nbsp;&nbsp;&nbsp;-- Ne rahatsızlığı, olur mu öyle şey? Baban nasıl? Geçenlerde fenalaştı demiştin.  
&nbsp;&nbsp;&nbsp;&nbsp;-- İyi, iyi. O halinden eser yok. Korkulacak bir şey değil dedi doktorlar. Şimdi de sabah akşam kitaplarının arasında. Matematikle geçiyor günleri. Arada “bırak artık, oğlun senin yerine de uğraşıyor” desem de nafile.  
&nbsp;&nbsp;&nbsp;&nbsp;-- Bilirim ne kadar çalışkan olduğunu. Yıllar önce bize ders verirken de böyleydi. Durmak yorulmak bilmezdi.  
&nbsp;&nbsp;&nbsp;&nbsp;-- Akşama ne yapıyorsun?  
&nbsp;&nbsp;&nbsp;&nbsp;-- Annemlere uğramayı planlıyorum.  
&nbsp;&nbsp;&nbsp;&nbsp;-- Ben ofisimde çalışıyor olacağım. Vakit bulursan beklerim diyecektim.  
&nbsp;&nbsp;&nbsp;&nbsp;-- Muhtemelen bulamayacağım.  
&nbsp;&nbsp;&nbsp;&nbsp;-- Başka zamana öyleyse.  
<br/>

---
<br/>
&nbsp;&nbsp;&nbsp;&nbsp;-- Öğrenciler nasıl oğlum?  

&nbsp;&nbsp;&nbsp;&nbsp;Gülümseyerek:  

&nbsp;&nbsp;&nbsp;&nbsp;-- Öğrenciler nasıl olsun anne, iyiler işte.  
<br/>

---
<br/>
&nbsp;&nbsp;&nbsp;&nbsp;Babası hep gereksiz bulmuştu matematiği. Boş işti ona göre. Şimdi ise oğlu o boş işten iyi para kazanıyordu. Yine de boş iş. Evden ayrıldığından beri soğuk davranıyordu ona karşı.  

&nbsp;&nbsp;&nbsp;&nbsp;Televizyonun başından seslendi:  

&nbsp;&nbsp;&nbsp;&nbsp;-- Bu gece kalacak mısın?  
&nbsp;&nbsp;&nbsp;&nbsp;-- Gitsem iyi olur baba, işlerim var. Tatil başlasın kalırım birkaç gün inşallah.  

&nbsp;&nbsp;&nbsp;&nbsp;Cevap gelmedi.  
<br/>

---
<br/>
&nbsp;&nbsp;&nbsp;&nbsp;Kapıdan çıkarken kardeşine tekrarladı:  

&nbsp;&nbsp;&nbsp;&nbsp;-- Dediğim gibi, her zaman kapım açık. Yardıma ihtiyacın olursa gel. Bu sene sınavların var, önceki senelere göre daha sıkı tut işi.  
&nbsp;&nbsp;&nbsp;&nbsp;-- Tamam abi, merak etme. Gerekirse tabi gelirim.  

&nbsp;&nbsp;&nbsp;&nbsp;Gerekiyordu, ama o gitmiyordu. Babası böyle tembihlemişti.  
<br/>

---
<br/>
&nbsp;&nbsp;&nbsp;&nbsp;Sigarası elinde, hızlı adımlarla evin yoluna koyuldu. Dükkanların çoğu kapanmıştı. Bir arabası olmadı hiç. Olmayacak da, diye geçirdi içinden. Üniversitedeyken dayısı “artık ehliyet al, lazım olur” demişti de almıştı. Şimdiye kadar hiç gerekmedi o ehliyet. Eskiden alışveriş yapmayı sevmezdi, şimdi ise sokakta yürümek dahi işkence ona. Yine de araba almayacak. Sorun bu değil çünkü, diye düşündü.  
<br/>

---
<br/>
&nbsp;&nbsp;&nbsp;&nbsp;Eve az önce kavuştu. Odasına girdi. Masasına takıldı gözleri. İlk defa görüyormuş gibi, bir dedektif edasıyla inceledi. Ortada kalın bir matematik kitabı. Birkaç sayfa karalama. Köşede Bitik Adam duruyor. Ortalıkta dağılmış birkaç kalem. Bilgisayarı. Dünden beri uykuda. Unutmuş kapatmayı. Kenarda bir fizik kitabı var. Her zaman ilgisini çekmiştir fizik.  

&nbsp;&nbsp;&nbsp;&nbsp;Kitaplığın raflarından birinde açıkta duran kemanı eline alıyor. Dün akort yapmıştı. Tekrar uğraşmıyor. Yaslanıyor kemanın omzuna. Ve başlıyor keman inlemeye.  
<br/>

---
<br/>
&nbsp;&nbsp;&nbsp;&nbsp;Perşembe sabahı. Dersin ortaları.  

&nbsp;&nbsp;&nbsp;&nbsp;-- Gençler, şimdi aklıma gelmişken söyleyeyim şunları. Sonra unutulmasın. Önünüzde koca bir tatil var. İyi geçirin. Dinlenin ama tembellik etmeyin. Mesela geçen dönem başladığınız kitabı bu dönem bitirdik. Baştan sona bi tekrar fena olmaz. Başka..

&nbsp;&nbsp;&nbsp;&nbsp;Duraksadı.  

&nbsp;&nbsp;&nbsp;&nbsp;-- Başka da bir şey yok. Şimdi derse dönelim.  
<br/>

---
<br/>
&nbsp;&nbsp;&nbsp;&nbsp;-- Bir dönemi daha böylece bitirdik. Memnundum sizden. Kendinize iyi bakın. Hepinize iyi tatiller.  

&nbsp;&nbsp;&nbsp;&nbsp;Öğrenciler tam toparlanmaya başlamış, kapının öte tarafındaki diğer grupsa hafiften hareketlenmeye başlamıştı ki öğrencilere döndü tekrar:  

&nbsp;&nbsp;&nbsp;&nbsp;-- Size çok samimi bir şekilde şunu söyleyebilirim ki..    

&nbsp;&nbsp;&nbsp;&nbsp;Biraz durdu, öğrenciler dikkat kesilmişti. Ellerini önünde silkerek:

&nbsp;&nbsp;&nbsp;&nbsp;-- Yo, yo. Vazgeçtim. Söylemeyeceğim. Çıkabilirsiniz.  
