---
layout: post
author: Bahar Bakır
type: Öykü
title: Acı Kahve
x: "190"
image: aci_kahve.jpeg
published: no
---
<br/>
&nbsp;&nbsp;&nbsp;&nbsp;__Ders Çıkışı__

&nbsp;&nbsp;&nbsp;&nbsp;-Hadi otomat kahvesi içelim.

&nbsp;&nbsp;&nbsp;&nbsp;-Sen ne biçim insansın yahu! İnsan hiç otomat kahvesini böyle hevesle ister mi? Ruhun fakir senin.

&nbsp;&nbsp;&nbsp;&nbsp;‘Na’pim tabiatım böyle’ diye cevap verdim elinden başka bir şey gelemeyeceğini söyleyen, çaresiz ve asi bir Teoman tonuyla. İçimden fakir ruhuma teşekkür ettim. Kahveleri aldıktan sonra boş bir banka oturduk. Yolgeçen hanına benzediği için bu banka oturmayı sevmiyorum. Hayır benzemiyor, yolgeçen hanının kendisi bu bank. Bu okul gibi..

&nbsp;&nbsp;&nbsp;&nbsp;-Sahi, sen bu hafta birkaç defa hastaneye uğradım dedin. Geçmiş olsun, önemli bir şey yoktur inşallah..

&nbsp;&nbsp;&nbsp;&nbsp;-Aslında var bir şey.

&nbsp;&nbsp;&nbsp;&nbsp;Sırasıyla önce elime sonra elimdeki kahveye imrenmek diye tanımlamanın yakışmadığı bir duyguyla baktı belirli aralıklarla. O benim yüzüklerime, çoğu zaman da ellerime hep böyle bakıyor zaten. ‘Kız eline benziyor seninkiler, benimkiler hiç benzemiyor.’ Bu, nazla karışık bir sitem aslında. Ellerime odun taşırken görünmez kıymıkların battığını, yılda bir defa denk geldiğim kömür mesaisi bittikten sonra kızıllıkla karışan o kömür karasının tenime yakışmadığını, çoğu zaman sakarlıklarım yüzünden ellerimden damlayan koyu kırmızı sıvıyı bilmiyor. Abarttığını söyleyip geçiştiriyorum.

&nbsp;&nbsp;&nbsp;&nbsp;Ne kadar öyle oturduk anımsayamıyorum. 		

&nbsp;&nbsp;&nbsp;&nbsp;Dayanamadı, içindekileri bir defada, tereddüt etmeden yuvarladı uçurumdan:

&nbsp;&nbsp;&nbsp;&nbsp;-Ben, hasta olmuşum/olabilirmişim. Doktorlar test yapıyor sürekli. Henüz kesin bir sonuca varamadılar. Kimseye söylemeyecektim aslında. Sen sordun diye anlatıyorum. Sorduğun için teşekkür ederim.

&nbsp;&nbsp;&nbsp;&nbsp;-Şüphelendikleri hastalık hakkında bilgin var mı peki?

&nbsp;&nbsp;&nbsp;&nbsp;-Arıyorlar işte. Test yaptılar bir sürü…

&nbsp;&nbsp;&nbsp;&nbsp;-Bir sürü test yapıp sana hiçbir şey söylemediler mi? Sonuçları almaya beraber gidelim. Sen soramadıysan ben sorarım neden bu kadar test yapmışlar diye.

&nbsp;&nbsp;&nbsp;&nbsp;-Gerek yok. Öğrendim ben. Ben.. kanser olabilirmişim.

&nbsp;&nbsp;&nbsp;&nbsp;Uçurumdan attığı şey büyüdü, büyüdü.. Bir çığ oldu da düşüşü boğazımda son buldu sanki. Ne kelimem kaldı, ne de mecalim. Hepsini altına aldı benden habersiz. Çok sevdiğim bir şarkıda anlatıldığı gibi yine ‘tel örgülerde durmamış, bir delikten geçmiş’tim. Yaralı olsam bile devam etmeliyim artık. Kendi vicdanım için değilse de, onun için.

&nbsp;&nbsp;&nbsp;&nbsp;Onun böyle birdenbire bir yabancıya aitmiş gibi derdini anlatması mı tuhaftı yoksa benim aynı soğuklukla dinleyip anında kabullenmem mi? Bilemiyorum, hayatta yapabildiği en iyi şey insanları izleyip onları anlamaya çalışmak olan ben, acı karşısında aynı tepkinin verilmediğini çok farklı örneklerle gördüm. Önce buna sığınmaya çalıştım, sonra kendime itiraf ettim: O, acısını  ‘herkesin başına gelebilir, insanlar böyle durumlarda güçlü olmalı, ben de güçlü olmalıyım’ mesajını içselleştirmek için öyle anlatmak zorundaydı. Kendisi içindi, beni rahatlatmak değildi amacı. Kendini normal biriymiş gibi göstermek için ne kadar çaba gösterdiğini o gün kalabalıkların içinde sadece ben mi fark ettim acaba? Bense.. Ben çoğu insan gibi onda da bir iz bıraktığıma emin olduğum günden beridir ona karşı tıpkı diğerlerine olduğu gibi ‘herkes gibiymişim’ gibi davranıyorum. Öyleyim zaten. Herkes gibi. Bana alışmasın, bağlanmasın, beklentiye girip hayal kırıklığına uğramasın diye. Çünkü her sevgi, önce beklentilere sonra da korkuya gebe ve korku, beni tüketiyor..

&nbsp;&nbsp;&nbsp;&nbsp;Kısa bir süre başka konular hakkında konuştuktan sonra ayrıldık. Ayrılmadan önce bitirmeyi unuttuğum kahvemi çöpe attım. Acı kahve tadı ve kokusu o gün mutlu etmedi beni.

&nbsp;&nbsp;&nbsp;&nbsp;Ondan ayrıldıktan sonra içimin odaları loş bir renge boyandı. Artık hiçbir şey kendi renginde değil. Duygum, durumum her şeye sindi sanki. Düşüncem dahil. Hepsini değiştirdi, kendinden bir şey kattı ve beni yine susturdu. Boğazıma kadar battığım kar, tenimi yakmaya başlıyor şimdi. Bu şehrin yağmurlu sokaklarına atsam kendimi, bundan sonra hiçbir şey olmamış gibi devam edebilir miyim?

&nbsp;&nbsp;&nbsp;&nbsp;Yağmurlu bir ikindi vaktinde şarkımı iki dağa fısıldadım. Yağmur dediğime bakmayın, çamur yağıyor ruhsuzmuş gibi gezen bedenimin üzerine. O gün gece yatana kadar onunlaydım sanki. Bedenim yanımda kalmış da, ruhum onun zayıf ellerinden tutup yoluna devam etmiş gibi. Annem aradı yatmadan önce. ‘İyi misin?’ dedi, yine yalan söyledim.
