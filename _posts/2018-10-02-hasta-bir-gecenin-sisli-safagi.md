---
layout: post
title: Hasta Bir Gecenin Sisli Şafağı
author: Berat Gönültaş
type: Şiir
x: "200"
image:
published: no
---
<br/>

istedim ki tut elimden  
beraber yürüyelim, arayalım beraber  
küfürler yankılanan hasta gecelerin  
tutmayan uykularında  
istedim ki tut elimden  

bir kadının önce kelimeleri sevilir  
ve sonra gözleri  
ki o gözler  
karanlık gecedeki tek yıldızın ışıltısı  
kalabalığın arasında yalnız senin duyduğun  
minik kuşun cıvıltısı  

sigara dumanları arasında  
bir viski bardağının diğerine anlattığı  
en adi bir alışverişten daha adi  
dediklerine göre aşk  
masalları dinledim  

dökülen alevler söndü önce denizdeki  
ve bulutlardakiler sonra  
bir gün daha çekti gitti ardına bakmadan  
kaldık bir ben ve deniz  
ve bahar çiçekleri  

yiten vicdandır  
vicdanınızın sesini dinleyin  
hala duyuluyorsa  

bir dayanağı olmadan nasıl yaşar insan  
öylesi yaşam, yaşam mıdır  
bu yaşanılan yaşam mıdır  
hiç mi sormazlar  

istedim ki tut elimden  
beraber yürüyelim, arayalım beraber  
küfürler yankılanan hasta gecelerin  
tutmayan uykularında  
istedim ki tut elimden  

Kilyos, Mart 2016  

--

Nerede okumuştum hatırlamıyorum, biri şunu yazmıştı: Bir gün gelir de belli anlarda aklınıza büyük şairlerin dizeleri değil de kendi dizeleriniz gelirse işte o zaman şair olmuşsunuz demektir. Eğer bu yargı doğruysa uzun zamandır şairim ben. Hoş, şairliğimden elalemin ne dediğine bakarak emin olacak adam da değilim. 
Kendi şiirlerimi, özellikle de son şiirlerimi okumaktan büyük keyif duyuyorum. Yine nerede okuduğumu hatırlamıyorum fakat Cahit Zarifoğlu'nun kendi şiirlerini hiç okumadığına dair bir şeyler kalmış aklımda. 
Yukarıdaki şiirim Hatır Kahvesi'nin altıncı sayısında yayımlandı. Derginin baskıya gitmeden önceki son halini editörle olan hukukumuz dolayısıyla görme fırsatı elde etmiştim. Şiirde geçen "küfür" kelimesinin yerine "sövgü" kelimesi gelmiş, "bir viski bardağının" kısmı ise "bir bardağın" olarak değiştirilmişti. Ya bu kısımların düzeltilmesini ya da şiirin yayımlanmamasını istedim. Şiir yayımlandı.
Şiir yayımlandı da ne oldu?
