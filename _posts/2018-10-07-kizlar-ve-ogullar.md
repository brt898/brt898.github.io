---
layout: post
title: Kızlar ve Oğullar
author: Berat Gönültaş
type: w
x: "200"
image: lantern-1864627.jpg
---


_“Kelimelerle ifade etmenin imkansız olduğu halimizi tümden yüklenmiş bir ses tonuyla ismimi söyledi. Aynı anda hem cezası hem de kurtuluşu olanı sayıkladı belki. Ne yanında istediği ne de sevmekten geri durabildiği. Uzak bir kurtuluş. Sevimli bir ceza.”_


<br/>

&nbsp;&nbsp;&nbsp;&nbsp;Sorumluluktan kaçmak her zaman insana güzel görünmüştür. Mesela uzun süre önce kritik konularda eğer çok kararsızsam başkalarının görüşlerini alır, ne derlerse onu yapardım. İşler yolunda giderse ne ala. Ters giden bir şey olursa da suçlu ben değildim. Sorumluluktan kaçmak hoş şey. Lakin sorumluluk almanın kazandırdıklarından da yoksun kalmak istemeyiz. Bu kazançlardan taşın altına elimizi koymadan ne kadar elde edip edemeyeceğimiz merakımızı celbeden yeni sual oluyor.

&nbsp;&nbsp;&nbsp;&nbsp;Kazanç dediysek ne anlamalı? Maddi bir kazanç mı? Manevi kazançlardır bahsettiğim. Öz saygı, manevi olarak kendini tatmin -veya teskin- ediş, huzursuzluğu dizginlemek.. Burada dikkat edilmesi gereken bir husus, sorumluluktan kaçmaya rağmen kazançtan vazgeçmeyenin bunu huzursuzluğunu dizginlemek için yapışı. Yani bir huzursuzluğu göğsünde barındırıyor. Bu mühim.

&nbsp;&nbsp;&nbsp;&nbsp;Maddi kazançlar ise sorumluluktan kaçmış olmakla gelir. Zaten kaçışın amacı da bu getirilere ermektir. Sorumluluktan kaçıp da umduğuna eremeyene enayi demekten bizi alıkoyan bir şey görünmüyor. Maddi kazançlar nefse hoş görünen her şeydir. Para, pul, makam, şöhret, güzel/yakışıklı eş veya eşler..

&nbsp;&nbsp;&nbsp;&nbsp;Dünyadan ve dünyanın üstünde yürüyen varlıklardan pek bir beklentimiz olmamalı. Umutlu ama beklentisiz. Belki saçma durdu bu iki kelime yanyana. Elden ne gelir? Sorumluluktan kaçanın, kaçışının son bulmaktan başka seçeneğinin kalmayacağı günü düşünüp haline üzülüşüm de saçmalığa dahil. Hele bahsi geçen kaçak bensem.
