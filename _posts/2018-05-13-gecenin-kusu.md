---
layout: post
title: Gecenin Kuşu
author: Berat Gönültaş
type: w
x: "200"
---
<br/>
&nbsp;&nbsp;&nbsp;&nbsp;Cuma günü hat dersime gitmeden önce Sirkeci Garı’ndaki 9. Uluslarası Dergi Fuarı’na uğradım. Muhammed Aydoğdu da müthiş yoğunluktaki meşguliyetleri arasında vakit ayırıp bana eşlik etti. Her standa bakmaya vakit bulamadık doğrusu. Yine de gittiğimize değdi. Edebiyat’ın Temmuz 1976 sayısını satın aldım mesela, hoş şeyler bunlar. Başında durup zaman harcadığımız stantlardan biri Türk Dili Dergisi’ninki oldu. O stanttaki her şey yarı fiyatına olunca ikimiz de bir şeyler satın almadan edemedik. Şu an önümde duran Türk Dili Dergisi Deneme Özel Sayısı da dün aldıklarımdan biri. Temmuz 1961’de çıkan bu sayının ikinci baskısı 2017’de yapılmış. Giriş yazısını Montaigne’in iki denemesinden iki kesit takip ediyor. O kesitlerden ikincisi şu cümlelerle bitiyor:

&nbsp;&nbsp;&nbsp;&nbsp;“Gençken gösteriş olsun diye okurdum; sonradan, bir az da kendimi yetiştirmek için okumağa incelemeğe başladım; şimdi ise vakit geçirmek, oyalanmak için yapıyorum bu işi; çıkarımı sağlamak aklımdan bile geçmedi. Kitaba karşı içimde, beni paradan çıkartan aşırı bir sevgi vardı; yalnız kendi ihtiyacımı karşılamak için değil, üç adım uzaktaki çevremi doldurmak, süslemek içindi bu sevgi; bir hayli oluyor, onu da bıraktım.

&nbsp;&nbsp;&nbsp;&nbsp;Seçmesini bilen için kitabın çok hoş meziyetleri vardır; ama her nimet bir zahmet karşılığıdır: bu zevk te ötekiler gibi belli ve arık değildir; kendisine öz, çok ağır yükleri vardır; okudukça ruh gelişir, ama kalıp, benim hiçbir zaman yüzüstü bırakmadığım kalıp, hareketsiz kalır, yıkılır, ezilir büzülür. İhtiyarlığa yöneldiğim şu ânda fazla okumak kadar zararlı, kaçınılması bunun kadar gerekli başka bir şey bilmiyorum ben.”
(Denemeler, III. Kitap, III. Bölüm, “Üç Çeşit Dostluk” adlı yazıdan)

&nbsp;&nbsp;&nbsp;&nbsp;Yine aynı gün, yani fuara gittiğim gün, birisiyle mesajlaşırken konu döndü dolandı ve muhatabım, okuması gereken çok yazarın olduğunu söyledi. Ben de tam olarak “Amaann. Okumayıver.” dedim. Nedenini sordu. O an aklıma konuyla ilgili Dücane Cündioğlu’nun bir televizyon programında söyledikleri geldi. Link gönderdim kendisine. Peki ne mi diyordu o kayıtta Dücane Cündioğlu?

&nbsp;&nbsp;&nbsp;&nbsp;“ (...) Demokrasi ile totaliter rejimler arasındaki ayrımı ifade eden bir latife vardır. Totaliter rejimlerde kral ya da monark ‘ben böyle istiyorum’ dermiş, demokrasilerde ‘siz böyle istiyorsunuz’ denirmiş. (...) Ben de, ne yazık ki, çok okuyan, kendimi bildim bileli çok okuyan biriyim ve bu vasfımla övünmeyi bırakalı uzun zaman oldu. (...)  Çok okursam çok bilgi sahibi olacağıma inandırılmıştım. Dolayısıyla çok kitap okumak çok bilgi sahibi olmak demek değil. İki kelimeyle ayırırsak; biri ilim, yani bilgi; biri malumat. Dolayısıyla çok okumak insanı malumat sahibi kılıyor. Yani, diyelim ki, çok iyi kurulmuş bir ansiklopedi haline getiriyor, her konuda her şeyden anlıyorsunuz. (tam burada araya giren bir diğer kişi şöyle diyor: “hemen söyleyeyim; adam şey demiş, bir başkası için ‘ansiklopedik bir cehaleti var.’ ”) Rahmetli babam derdi, ‘beyefendi, bu kadar cehalet ancak tahsille mümkün olur.’ Okumak insanı cahil bırakır. (..) Demokrasiyi mümkün kılan da bu cehalettir. Yani insanlar çok okuyorlar, her şeyden anladıklarını düşünüyorlar ve kontrol edilmeleri kolaylaşıyor. Demokrasi, halkı kontrol etmenin yöntemlerinden biridir. Oysa eskiden insanlar az sayıda metin okurlardı fakat o metinleri çok uzun süre okurlardı. (...)”

&nbsp;&nbsp;&nbsp;&nbsp;Kaydın tamamı ufak bir çabayla internette bulunabilir. Görünen o ki iki düşünür de okuma eylemi hakkında bazı menfi düşüncelere sahip. Montaigne’in gençken gösteriş olsun diye okuduğunu söylemesi özellikle ilgimi çekti. Acaba ben de mi aynı durumdayım? Bir fizikçi olarak fizik dışındaki “malumat”larımın ortamlarda onlardan faydalanarak konuşabilme dışında pek bir faydasını görmüş değilim. Ee, gösteriş değil de ne bu? Aslına bakarsak “fizik dışındaki” diye bir kullanım ne kadar doğru bilemedim. Nedir fiziğin ilgi alanına giren ve girmeyen şeyler arasındaki sınır? Birtakım teknolojik aygıtlar yardımıyla bile olsa da algınalabilirlik mi? Fiziğin de direkt bir faydası yok aslında. Bu yanıyla ayrılır mühendislik disiplininden. Fizik öğrenmek de mi gösteriş için yoksa? Faydasız bir iş başka niçin yapılır? Oscar Wilde’ın zihnime kazınmış o cümlesini yine dillendirme vaktidir: “All art is quite useless.” (“Dorian Gray’in Portresi”nin önsözünün son cümlesi.)

&nbsp;&nbsp;&nbsp;&nbsp;Montaigne’den aktardığım cümlelerde geçen “kalıp” kelimesinden kasıt “beden” olsa gerek diye düşünüyorum. Bu yazarın bir tercihi mi yoksa bir çeviri hatası mı bilemiyorum tabii. Eğer “kalıp”tan kasıt “beden” ise Montaigne bu konuda haklı. Çürümedik mi şu sandalyelerde? Çürüdük. Birçoğunuzun öyle sandığı gibi Boğaziçi Üniversitesi’nde bize tahsis edilmiş hiper rahat sandalyeler, koltuklar maalesef yok. Ortalamanın altında genel olarak fiziki imkanlarımız.
