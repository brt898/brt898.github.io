---
layout: post
title: Son Hata
author: Berat Gönültaş
type: w
x: "200"
---
<br/>
&nbsp;&nbsp;&nbsp;&nbsp;Okuyacaklarınız son cümlelerimdir. Yıllar önce kalemi elime almak nasıl gerekli göründüyse bana, şimdi de bırakmak gerekli görünüyor. Muhtelif sebeplerden ötürü hayırlı olanın bir son olduğunu düşünüyorum.

&nbsp;&nbsp;&nbsp;&nbsp;Ceriha'nın bir fikir olarak bile konuşulmadığı günlerde böyle bir işe girişirsek yükü daha fazla omuzlayanın kendim olacağını düşlemezdim. Fakat gelin görün ki iş bana kaldı, ben de kaytarmadım. Şimdi ise ne olacağını bilmiyorum. Geride kalanlar doğrusunu düşünür, yapar.

&nbsp;&nbsp;&nbsp;&nbsp;Kimi insanların üstüne titrediği şeyler başkaları tarafından bir an düşünmeksizin tüketilerek kirletildi. Ümit kesmek küfürdür. Bunu bilmek dışında hiçbir ümit kaynağım yok, kalmadı. Öte yandan etraf züppe kaynıyor. "Şiirin kim olduğunu bilmeden ona hayranlık duymak züppelerin işidir."

&nbsp;&nbsp;&nbsp;&nbsp;İnsan yalnız doğar ve yalnız ölür, bunu bilirim. Ama yalnız yaşayamaz. Yanımda oldukları sanısına kapılanlar, yanımda olduklarına beni inandırmak isteyenler olsa da tek bir insan yanımda olmadı. “Beklentisi olmayanın hayal kırıklığı yoktur.” Bunu hala öğrenebilmiş değilim. Bu yüzden “çocuk” diye çağrılmayı hak ediyorum.

&nbsp;&nbsp;&nbsp;&nbsp;Başkası değil, sözlerine en çok değer verdiğim kişi beni iki ihtimale sığdırdı. Aklımda ne olabileceği konusunda ancak iki ihtimal buldu. Bunda düşünülmesi gereken bir şeyler var. En değerlisi tarafından iki ihtimale indirgenmiş biri olarak çok konuşmamam gerekir ve ben lafı fazla uzattım. Son olarak şunu söylemeliyim ki yazdıklarımın her birini yazışım hataydı. İnsanlar kirletiyordu. Bunun farkındaydım. Üstüne titrediğim şeyler tüketiliyordu, görüyordum. Üstüne titrediklerim tüketilirken benim kalemimden dökülecekler tek lokma edilirdi, edildi de. Hepsi hataydı. Son hata olarak da bu yazıyı yazdım.
