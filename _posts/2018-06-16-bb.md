---
layout: post
author: Berat Gönültaş
type: w
title: Vazife Olarak Daha Fazla Üzüm Yemeyi Bilmek
x: "298"
---


_"Seven herkes özlem duyan iken özlem duyan herkes de sevendir. Özlem duymayan insan seven olmadığı gibi sevmeyen de özlem duymaz." (İbn'ül Arabî / Fütûhât-ı Mekkiyye)_


<br/>

&nbsp;&nbsp;&nbsp;&nbsp;Neyle vazifeliyim? İnsan emin olamıyor. En azından ben bu yaşıma kadar emin olamadım bundan. Hiçbir fikrim yok değil, fakat “herhalde budur” demek de bana göre değil. Daha öncesini hatırlamıyorum lakin lise üçüncü sınıfta artık belliydi: Ben fizik okuyacaktım. Eğer bu denli  bilinçli bir tercih idiyse yaptığım, nedir hala vazifemin ne olduğunu bilmediğimi bana söyleten? Talebe; bir şey olmayı değil, bir şey öğrenmeyi talep eden kişidir. Kendi seçtiğim bazı şeyleri öğrenmek üzere geldim üniversiteye. Üniversite bitip diploma elime tutuşturulduğunda ne bir şey olmuş olacağım ne de vazifem belli olacak. Bir şeyler öğrenmiş olmak vazifemin ne olduğunu öğrenme serüvenimde bana yardımcı olabilir. Ama “vazifem üniversitede ne öğrendiysem odur.” yargısı tamamıyla yanlış.

&nbsp;&nbsp;&nbsp;&nbsp;Fizikçi olduğunu söyleyen ben, neyin derdindeyim şu an? İşte, vazifem fizikçilik değil mi? Olsaydı zaten bu satırları yazıyor olmazdım. Fizikçilik bir karakterdir, vazife değil. Fizikçi sıfatımla -ki bu sıfatı bana sağlamış olan henüz elime tutuşturulmamış diploma değil- hangi vazifeyi üstlenmem gerektiği merakımı celbediyor. Merakımı celbedenin “acaba akademisyen mi olsam yoksa özel şirketlerde mi şansımı denesem?” gibi bir sual olduğunu sandıysanız meseleyi hiç anlamamışsınız demektir.

&nbsp;&nbsp;&nbsp;&nbsp;Etrafımız sadece yiyilen üzümün miktarını arttırmak için çabalayanlarla dolu. Bundan başka bir şey için emek vermek akıllarından geçmiyor bile. Akıllarından geçmeyen bu şeyi bir dillendiren çıksa, sözlerini ya anlamsız buluyorlar ya da “ne güzel dedi” deyip geçiyorlar. Bunların bir bölümüyse üzümün bağı hakkında hiçbir endişeye sahip değil. Biz ise üzümün bağını sorgulamadan edemiyoruz. Üzümün bağını sorgulamak da yetmiyor. Vazifemiz üzüm yemek olamaz diyoruz. Durmadan soru soruyoruz. Endişeliyiz. Ötekiler üzümü yiyerek rahata eriyorken, ve hatta bazıları bağı bile umursamıyorken, hiç olmazsa bağı sağlam üzümü yemek neden bizi tatmin etmiyor? Neden yapamıyoruz bunu? Ötekiler nasıl yapıyor? Biz neden kaşınıyoruz? Onlar nasıl rahat ediyor?
