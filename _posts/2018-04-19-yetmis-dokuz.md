---
layout: post
title: Yetmiş Dokuz
author: Berat Gönültaş
type: w
x: "200"
---
<br/>
&nbsp;&nbsp;&nbsp;&nbsp;Karşıdan bir ilkokul arkadaşım geliyordu. Elinde sigara. Beni tanımaz. Bundan güzel öykü olur diye düşündüm. Şöyle başlarım:

&nbsp;&nbsp;&nbsp;&nbsp;“Ona sigara içirten dünya kim bilir bize neler yaptırır?”

&nbsp;&nbsp;&nbsp;&nbsp;Bunlar olup biterken, kulağımda kulaklık, müzik dinlemekteydim. Müzik dinlerken öykü toplayamıyorum. Vivaldi dışarda tutulabilir belki.

&nbsp;&nbsp;&nbsp;&nbsp;Öykü yazacak havamda değilim. Zaten bu yüzden kulaklık kulağımdaydı.

<br/>

---
<br/>

&nbsp;&nbsp;&nbsp;&nbsp;İmrendim. “Keşke” dedim. Geçen günleri düşünmek acı verdi. İzlerken tuvalin başındaki Ahmet hocayı ve elindeki kamışıyla Zeynep’i. İlk defa böyle bir his içindeydim. Sadece imrenme veya hayıflanma değildi. Bu ikisini de içeren daha karmaşık bir duygu. Daha önce tabi ki defalarca başkalarının yaptıkları şeyleri hayranlıkla izlemiş, “ne de güzel” demiştim hallerine. Fakat bugün onları izlerken onların yerinde olmayı samimiyetle arzuladım. Ama biliyorum: Çarkların gövdesinde yaşamak düştü bana.

&nbsp;&nbsp;&nbsp;&nbsp;Başka bir yolda ilerlemek daha büyük bir “o his”ten başka bir şeyle sonuçlanmayacaktı. Fakat bugün de onu hissettiğim gerçeğini değiştirmiyor bu. Ve hatta kendimi kandırmaya çalıştım, sabır isteyen bu işler için fazla sabırsız biri olduğumu beyan ederek orada. Sadece kendimi teskin etmek içindi, şimdi daha net görüyorum. Bir yanım hep eksik. Bunu “eksiklik” edebiyatı yapmak için söylemiyorum sayın okuyucu. Gerçekten eksik hissediyorum, derinlerimde, ve bu korkunç.

<br/>

---
<br/>

&nbsp;&nbsp;&nbsp;&nbsp;Erken seçim yapılacakmış.

&nbsp;&nbsp;&nbsp;&nbsp;Alpaslan abi öksüz yavru kediyi emziriyor.

<br/>

---
<br/>

&nbsp;&nbsp;&nbsp;&nbsp;Geçen günleri düşünmek acı verdi. Geçen günler ağırlaştı, ağırlaştı.. boğulmama az kalmıştı. Sıyrıldım.

<br/>

---
<br/>

&nbsp;&nbsp;&nbsp;&nbsp;Evin kapısına varınca kulaklıkta çalan şarkı da eş zamanlı olarak bitti.

&nbsp;&nbsp;&nbsp;&nbsp;Einstein bunu dediğimi duysa hoşlanmazdı diye düşündüm: Eş anlılık.  
&nbsp;&nbsp;&nbsp;&nbsp;Benimse şimdi dağ keçisi aklıma geldi. Bir de, minibüs camından yana bakılınca görülen Ömer.  

<br/>

---
<br/>

&nbsp;&nbsp;&nbsp;&nbsp;Her satırda yetmiş dokuz nokta: Yetmiş dokuz sabır.  
