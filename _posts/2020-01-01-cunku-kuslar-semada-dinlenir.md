---
layout: post
title: Çünkü Kuşlar Semada Dinlenir
author: Muhammed Aydoğdu
type: Şiir
x: "180"
image: cunku-semada-dinlenir-kuslar.jpg
published: no
---

<br/>


vakit yoksa kaçmak için  
değiştirmeye yetmelidir gücümüz  
durma  
devam et peşimden diyen  
bir elebaşıydım işte suçluydum  
zaman da bükülürdü hayatımdan geçince  
aklım vardı -ki içinde  
bazısı bir buzul çağına açılan  
geçitler saklıydı  
bazısı yakardı içi ateşler dehlizi  
hercai, yeltek ve gelgeçti bazısı  
dilim vardı kıymetçe denk  
belki bir çocuğunkine  
devşirme kelimelerle sesleyen cümleleri  
sözü müsvedde  
kendi başmüsevvit  
ve bir kalbim vardı açılmayı bekleyen  
her kapıya kilit  

vay benim içten yanmalı  
kanadı kırık kalbim  
semada dinlenen  
durulan uçtukça  
ve daha çok ölümcül yaraları besleyen  
_-üstelik eseleten*_  
usûlde ve esasta aklıma karşı  
bir yolunu bulup cephelenen kalbim  
uslanırsın diyorum ya bazen  
gün gelir ama  
zannetmem

uyudum uyandım  
çok uyudum ve çokça uyandım  
bir menfez bulup sızacaktım sözde karanlığa  
tutup kökünden koparacaktım  
göğeren o müthiş çaresizliği  
üç gün üç gece koştum peşinden  
erişmedim umduğuma  
günden güne azaldım 

bir kâbus mudur bu  
çığ mıdır yoksa  
garip bir heyelan mıdır beyaz  
yaklaşan üstümüze  
_-yoksa bir kez mi daha?_

_sorgulamaya vakit yok!_  
uzaklaşmalıydık  
arındırmalıydık üstümüze yapışan  
haydut idelerden kendimizi  
güç bulup hûzmelerden ışımalıydık  
oysa bünyemde  
kol geziyordu benim  
gündüz gözü binbir ayak gölgeler  
kaçamaz değildim kaçmadım  
ve oracıkta alıkoydu zamansızlık gövdemi  
sordum özüme bir kere daha  
bu benim mi yüreğimdi hoyrat  
durmaksızın yol alan içimde?  
adımları arası gittikçe ırayan  
ve kaybolan zamanın ufkunda  
benim yüreğim  

şimdi bildim  
bildiğini bilmeyenin  
gözlerinden okunurmuş yalnızlığı  
okumuştum aynalarca  
hiç bitmeyecek bir gerçeği yıllar boyu   
aydım felek döndürünce devranı kendime  
hakikat aşırdım bilgelerden  
gözlerimde biriken yalanı tırmıkladım  
anlamlar çıkardım yerli yabancı  
rengi koyu ve hatta kızıla yakın  
yağmuru bekledim  
yağdı fakat yağdıkça  
rengi de silindi gökle beraber gözlerimin  
ıslattı değdiği her yeri  
ıslandı değdiği her yer  
azaldı, duraksadı ve dindi yağmur  
bulutlar ardını kurutup gitti  

sen de gördün  
sınandığımı saplanan  
bir bela okuyla göğsüme  
gördün eridiğimi bir taraftan titrerken  
havada dağılıyorken nefeslerimiz gördün  
  
sokaklara şeddeli bir sessizlik yayılıyor  
hiçbir şey göründüğü gibi değil  
ve her yerde o bilindik her yerdelik  
aklım karışıyor gönlüm bulanıyor  
bir şeylere takılıyor geçerken ayağım  
gök kubbe daralıyor  
sonra tiz bir ses çınlıyor kulağımda
*bir yeni mesaj -kalbimden*   
_var bu işte bir düzmecelik_  
aylardan haziran  
sokak fenerleri göz kırpıyor yıldızlara  
felâha çağrılıyor insanlar  
aymazlığım    
kural tanımaksızlığım  
yalnız bırakmıyor burada da beni  
bense kaçıyorum -ama kimden?  
yüküm nedâmet  
biraz isyan ve de bolca sabır  
söylesene toprak  
insana bir düşman mıdır?  

<br/>

---

__*__ Bu kelime, Elâzığ yerel lisânında __'bilinçli olarak, bile isteye, kasten'__ manalarına isabet etmektedir.
