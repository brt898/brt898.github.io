---
layout: Post
title: Çünkü Kuşlar Semada Dinlenir
author: Muhammed Aydoğdu
type: Şiir
x: "150"
image:
---

<br/>

vakit yoksa kaçmak için  
değiştirmeye yetmelidir gücümüz  
durma devam et arkamdan diyen  
bir elebaşıydım işte suçluydum  
zaman da bükülürdü hayatımdan geçince  
aklım vardı ki içinde  
bazısı bir buzul çağına açılan  
ince uzun geçitler saklıydı   
bazısı yakardı içi ateşler dehlizi  
hercai ve gelgeçti bazısı  
dilim vardı sesleyen  
bir çocuk lisanıyla uydurma cümleleri  
sözü müsvedde  
kendi başmüsevvit  
ve bir kalbim vardı açılmayı bekleyen    
her kapıya kilit  

vay benim içten yanmalı, kanadı kırık kalbim  
semada dinlenen  
durulan uçtukça  
ve daha çok ölümcül yaraları besleyen  
beri dur bu yorgunluktan  
her neyse yere kapaklandıran seni  
bul onu, kopar kökünden  

uyudum uyandım  
çok uyudum ve çokça uyandım  
bir menfez bulup sızacaktım sözde karanlığa  
tutup kökünden koparacaktım  
göğeren o müthiş çaresizliği  
üç gün üç gece koştum peşinden  
erişmedim umduğuma  
zulmetli bir sabaha uyandım  

bir kâbus mudur bu  
çığ mıdır yoksa  
bir garip heyelan mı beyaz  
yaklaşan üstümüze  
yoksa bir kez mi daha  
sorgulamaya vakit yokmuş  
uzaklaşmalıymışız  
kaçmayı istemedim  
ve oracıkta alıkoydu zamansızlık gövdemi  
sordum özüme bir kere daha  
bu benim mi yüreğimdi hoyrat  
durmaksızın yol alan içimde?  
adımları arası gittikçe ırayan  
ve nihayet zamanın ufkunda kaybolan  
benim yüreğim  

şimdi bildim  
bildiğini bilmeyenin  
gözlerinden okunurmuş yalnızlığı  
ve okudum aynalarda  
hiç bitmeyecek bir gerçeği yıllar boyu  
gözlerimde biriken yalanı tırmıkladım  
sonra göğü boyadım kendimce kırmızıya  
rengi koyu ve hatta bordoya yakın  
anlamlar çıkardım yerli yabancı  
yağmuru bekledim  
yağdı fakat yağdıkça  
rengi de silindi gökle beraber gözlerimin  
ıslattı değdiği her yeri  
ve bitti yağmur  
bulutlar ardını kurutup gitti  

sen de gördün  
sınandığımı saplanan  
bir bela okuyla göğsüme  
gördün eridiğimi diğer yandan titrerken  
havada dağılıyorken nefeslerimiz gördün  
dilimde bir cam parçası  
-keskin buzdan bile  
sen sustun ben söyledim  
susmayı dilerdim  

olay mahalli: gecenin çökmekte olduğu  
terk edilmiş bir pazar yeri  
prefabrik  
zaman: aylardan haziran  
insanlar felaha çağrılıyor  
olay: aymazlığım  
kural tanımaksızlığım  
yine buldu burada da beni  
-sabır  
sonsöz: söylesene toprak  
insana bir düşman mıdır?  
