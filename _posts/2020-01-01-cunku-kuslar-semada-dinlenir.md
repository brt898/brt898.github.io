---
layout: post
title: Çünkü Kuşlar Semada Dinlenir
author: Muhammed Aydoğdu
type: Şiir
x: "180"
---

<br/>

vakit yoksa kaçmak için  
değiştirmeye yetmelidir gücümüz  
durma devam et peşimden diyen  
bir elebaşıydım işte suçluydum  
zaman da bükülürdü hayatımdan geçince  
aklım vardı -ki içinde  
bazısı bir buzul çağına açılan  
geçitler saklıydı uzun ince  
bazısı yakardı içi ateşler dehlizi  
hercai ve gelgeçti bazısı  
dilim vardı sesleyen  
bir çocuk lisânıyla devşirme cümleleri  
geçimsiz kendiyle bile -alıngan  
sözü müsvedde  
kendi başmüsevvit  
ve bir kalbim vardı açılmayı bekleyen   
her kapıya kilit  

vay benim içten yanmalı  
kanadı kırık kalbim  
semada dinlenen  
durulan uçtukça  
daha çok ölümcül yaraları besleyen  
_-eseleten*_  
ve bin bir farklı dille aklıma karşı duran  
uslansan ya artık bir gün  
sanmam  

uyudum uyandım  
çok uyudum ve çokça uyandım  
bir menfez bulup sızacaktım sözde karanlığa  
tutup kökünden koparacaktım  
göğeren o müthiş çaresizliği  
üç gün üç gece koştum peşinden  
erişemedim umduğuma  
zulmetli bir sabahtı ki ben  
uyandım  

bir kâbus mudur bu  
çığ mıdır yoksa  
bir garip heyelan mı beyaz  
yaklaşan üstümüze  
yoksa bir kez mi daha  
_-sorgulamaya vakit yok_  
_uzaklaşmalıyız_  
kaçmadım  
ve oracıkta alıkoydu zamansızlık gövdemi  
sordum özüme bir kere daha  
bu benim mi yüreğimdi hoyrat  
durmaksızın yol alan içimde  
adımları arası gittikçe ırayan  
ve nihayet zamanın ufkunda kaybolan  
benim yüreğim  

şimdi bildim  
bildiğini bilmeyenin  
gözlerinden okunurmuş yalnızlığı  
ve okudum aynalarca  
hiç bitmeyecek bir gerçeği yıllar boyu  
gözlerimde biriken yalanı tırmıkladım  
sonra göğü boyadım kendimce kırmızıya  
rengi koyu ve hatta kızıla yakın  
anlamlar çıkardım yerli ve yabancı  
yağmuru bekledim  
yağdı fakat yağdıkça  
rengi de silindi gökle beraber gözlerimin  
ıslattı değdiği her yeri  
ve bitti yağmur  
bulutlar ardını kurutup gitti  

sen de gördün  
sınandığımı saplanan  
bir bela okuyla göğsüme  
gördün eridiğimi diğer bir yandan titrerken  
havada dağılıyorken nefeslerimiz gördün  
dilimde bir cam parçası  
_-buzdan bile keskin_  
sen sustun ben söyledim  
susmayı dilerdim  

olay mahalli: gecenin çökmekte olduğu  
prefabrik bir pazar yeri  
terk edilmiş  
zaman: aylardan haziran  
insanlar felâha çağrılıyor  
olay: aymazlığım  
kural tanımaksızlığım  
'yine buldu burada da beni'  
ve çokça sabır  
sonsöz: toprak  
insana bir düşman mıdır?  

<br/>

---

__*__ Bu kelime, Elâzığ yerel lisânında __'kasıtlı olarak, kasten'__ manalarına tekâbül etmektedir.
