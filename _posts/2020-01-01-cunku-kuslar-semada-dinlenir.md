---
layout: post
title: Çünkü Kuşlar Semada Dinlenir
author: Muhammed Aydoğdu
type: Şiir
x: "180"
image: cunku-semada-dinlenir-kuslar.jpg
published: no
---

<br/>

olay mahalli:  
        _-bir pazar yeri_     
zaman:  
        _-aylardan haziran_    
olay:  
        _-aydınlatılamadı_


---

<br/>


vakit yoksa kaçmak için  
değiştirmeye yetmelidir gücümüz  
durma devam et peşimden diyen  
bir elebaşıydım işte suçluydum  
zaman da bükülürdü hayatımdan geçince  
aklım vardı -ki içinde  
bazısı bir buzul çağına açılan  
geçitler saklıydı  
bazısı yakardı içi ateşler dehlizi  
hercai, yeltek ve gelgeçti bazısı  
dilim vardı sesleyen  
bir çocuk lisanıyla  
devşirme kelimeleri  
geçimsiz kendiyle bile    
sözü müsvedde kendi başmüsevvit  
ve bir kalbim vardı açılmayı bekleyen   
her kapıya kilit  

vay benim içten yanmalı  
kanadı kırık kalbim  
semada dinlenen  
durulan uçtukça  
ve daha çok ölümcül yaraları besleyen  
_-üstelik eseleten*_  
esasta ve usûlde aklıma karşı  
bin bir farklı teoriyle karşı gelen kalbim  
uslanırsın diyorum bazen gün gelir ama  
zannetmem

uyudum uyandım  
çok uyudum ve çokça uyandım  
bir menfez bulup sızacaktım sözde karanlığa  
tutup kökünden koparacaktım  
göğeren o müthiş çaresizliği  
üç gün üç gece koştum peşinden  
erişmedim umduğuma  
zulmetli bir sabahtı ben  
uyandım  

bir kâbus mudur bu  
çığ mıdır yoksa  
garip bir heyelan mı beyaz  
yaklaşan üstümüze  
yoksa bir kez mi daha  
_-sorgulamaya vakit yok_  
_uzaklaşmalıyız_  
gölgeler kol geziyordu bünyemde  
gündüz gözü  
neydi benim ışığımı kapatan
gözümde büyüten her şeyi
kaçamaz değildim kaçmadım  
ve oracıkta alıkoydu zamansızlık gövdemi  
sordum özüme bir kere daha  
bu benim mi yüreğimdi hoyrat  
durmaksızın yol alan içimde  
adımları arası gittikçe ırayan  
ve nihayet zamanın ufkunda kaybolan  
benim yüreğim  

şimdi bildim  
bildiğini bilmeyenin  
gözlerinden okunurmuş yalnızlığı  
okudum aynalarca  
hiç bitmeyecek bir gerçeği   
aydım felek döndürünce devranı kendime   
hakikat aşırdım bilgelerden  
gözlerimde biriken yalanı tırmıkladım    
anlamlar çıkardım yerli ve yabancı  
rengi koyu ve hatta kızıla yakın  
yağmuru bekledim  
yağdı fakat yağdıkça  
rengi de silindi gökle beraber gözlerimin  
ıslandı değdiği her yer   
ıslattı değdiği her yeri  
azaldı, duraksadı ve bitti yağmur  
bulutlar ardını kurutup gitti  

sen de gördün  
sınandığımı saplanan  
bir bela okuyla göğsüme  
gördün eridiğimi diğer bir yandan titrerken  
havada dağılıyorken nefeslerimiz gördün  
dilimde bir cam parçası  
_-buzdan bile keskin_  
sen sustun ben söyledim  
susmayı dilerdim  

afili bir sessizlik  
önümde terk edilmiş  
gecenin çökmekte olduğu  
bir pazar yeri    
bir yeni mesaj -kalbimden  
_var bu işte bir düzmecelik_  
aylardan haziran  
sokak fenerleri göz kırpıyor yıldızlara  
insanlar felâha çağrılıyor  
bense kaçıyorum -ama kimden?  
aymazlığım  
kural tanımaksızlığım  
yalnız bırakmıyor burada da beni  
yüküm nedamet
biraz isyan ve de bolca sabır  
söylesene toprak  
insana bir düşman mıdır?  

<br/>

---

__*__ Bu kelime, Elâzığ yerel lisânında __'bilinçli olarak, kasten'__ manalarına tekâbül etmektedir.
