---
layout: post
title: Yüzde Altı
author: Ahmet Özçelik
type: Deneme
x: "200"
---
<br/>
&nbsp;&nbsp;&nbsp;&nbsp;En ücra sokağını bile yıkacağımız şehrin planlarını hazırlıyoruz şu an, şehir planlamacılarını tek tek tespit edip dipten dibe içten içe baştan ayağa bu zehri içireceğiz hanımlarınıza, kızlarınıza. Bizi kurtarmaya ve adam etmeye çalışan cici hanımlarınızı ve kızlarınızı. Yer etmedi panjurlu evleriniz, güvenli siteleriniz. Sokaklarımız hiç açılmadı birbirine, birbirine açılan sokakların birbirine kapalı kavlamış duvarlarıyız, dehşet saçıyoruz içten içe dipten dibe baştan ayağa aklınıza ve gönlünüzdeki imar planlarınıza. Kafamız hınca hınç dolu gözlerimiz alabildiğince boş. Ayağa kalktığında o, bu çamur dünyanın, bu ezik mahallenin en ücra köşesini bile yaktığında romayı seyredeceğiz. İhanete ve yumuşak geçişli süreçlere kapalıyız.

&nbsp;&nbsp;&nbsp;&nbsp;Sokak çocuklarını kurtarmanın planları, sokak köpeklerini koruma planlarının içine monte eden cici hanımların cici dernekleri  adam etmeye çalışıyor. Güya kirli elleriyiz hayatın. Biz bir çorba parasıyız. Döner tezgahlarının önüyüz. Kentsel dönüşümün çıkardığı cin’iz. 'Yuvası' elinden alınıp 'ev'le fit edilmiş asalağız. Tenha sokakların zulasında böğrüne dayanan bıçaklarız. Halbuki bir kibrit çakılmasına bakar ömrümüz, tutuşsak sönmeden yanar bu aşk. Ve bir tanemiz bile yeter, imar ettiğiniz her şeyi yerle bir etmeye. Bir tanemizin kalbi yeter bu dünyayı  ısıtmaya. Islah olmayacağız, yola koyamayacakcınız.

&nbsp;&nbsp;&nbsp;&nbsp;Bizi yabancılara rapor edenler, bizi istatistiklere kurban edenler 'büyük çoğunluğu’ hesaba katarak konuşmuyorlar. Dillerine doladıkları kampanyalarla köşeye sıkıştırmaya çalıştıkları, 'bunlar az, bunlar önemsiz, bunlar yüzde altı' dedikleri 'özel tavırlı' Müslümanlardır. Sabırla, ısrarla, sebatla Müslümanlığını kimlik meselesi haline getirmiş bulunan ve küfrün tasallutundan korumaya çalıştığı Müslümanlığını münasip bir fiyat bulduğu zaman 'satmayan' kişileriz. Kişioğullarıyız. 

&nbsp;&nbsp;&nbsp;&nbsp;Evet bayım , yüzde altı sadece ve sadece yüzde altıyız. Yasak topraklara ayak basmayı öğrenmiş ayak, keyifle kırdığı vitrine uzaktan bakıp bakıp sırıtmayı kavga bilmiş akıl, bu düzen yıkılırken ‘çak moruk' demeyi meşk bellemiş bu bilinç, yıkıcı bir aşktan doğmuş illegal öğretileri amel etmiş bir göz yangın yeri kentlerinize bakarkenki düşünceleri alabildiğine riskli alabildiğine tehlike saçar. Evvela şaşırmayı öğrenmiş, ardından kocaman kocaman bakmayı, sonra baktığı yere doğru uzanan kolları ve sınırsızlığı öğrenmiş ayaklardan. İki taşı sürterken  gıcırdatmasından çıkardığı musikiyle mest olan hovardadan, baştan ayağa isyan kesilen hergeleden çekincen yoksa buyur bayım, merd-i meydan!

&nbsp;&nbsp;&nbsp;&nbsp;Kendinizi kurtarmak istiyorsunuz aslında bizi yıkayıp ciciler giydirerek, güvenli barınaklar, uzak banliyöler imar ederek. Karnımızı doyurup sırtımıza esvap atınca rahat bir uyku çekeceğinizi sanıyorsunuz. Bizim karnımız asla doymaz. Çocuklarımız hala sokaklarda taş gıcırdatmayı ve kıvılcım çıkartmayı öğreniyor. Taş sesleri ile kıvrım kıvrım kıvrılan bayındır şehirleriniz biliyorlar ki bir taşın altında ezilecek olmanın huzursuzluğu her zaman dolaşacak beyaz kafalarınızın karanlık diplerinde.

&nbsp;&nbsp;&nbsp;&nbsp;Bu toprakları kimseye bırakma niyetinde değiliz. Bir vakitler, inanç ve kararlılıklarına bakarak benim de yanlarında saf tuttuğum sıkılmış yumrukların gevşediğini görmüş bu gözler gövdesine saplı taşı bir inci yapmaya çalışanları da gördü. Bu fikir, atılan bir taşla yaşamaya alışmak yani, bu bile kötü bir duyguyken, onu onur duyulası bir maddeye dönüştürmek, tepkisiz, teslim olmuş, apolitik varlıkların işi olsa gerek.

&nbsp;&nbsp;&nbsp;&nbsp;Bir 'inci'ye meziyet yükleyen bütün düşüncelerin karşıtıyız ve karşıt olmak, şu dünyadaki hanemize yazılan en 'pırıltılı' şey.

&nbsp;&nbsp;&nbsp;&nbsp;La ilahe illallah!
