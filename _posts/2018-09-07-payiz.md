---
layout: post
title: Payiz*
author: Muhammed Aydoğdu
type: Şiir
x: "230"
image: payiz.jpg
---

<br/>

Yorgunluğumu yollara bırakıyorum seninle  
Değerken kuşların çığırdığı türküler bir ipten kulağıma  
Yol aldırır esen rüzgar dört teker  
Karıncalar bereketi taşır -bir büyük yüktür sırtlarında  

Şimdi serin esiyordur rüzgârlar orda  
Kımıldıyordur ağaçlar,  
yapraklar titreşirken esintilerle  
Sesleri eşlik ediyordur ağustos böceklerine  
geçip gecelerden  
Göğü berraktır bakınca tek tek asılıdır yıldızlar  
Ama sen üşüyorsundur ince giyindiysen  
Belki de hırkan vardır üzerinde, elinde çay  
Çözünüyordur ıssızlık ses etmeden gözlerinde  
Gideni bekleme çünkü aldığını geri vermezmiş bu yollar  
Bir tek kuşların cıvıltısı kalırmış yerli yerinde  

Şimdi serin esiyordur rüzgârlar orda
Kımıldar ağaçlar, yapraklar titreşir esintilerle
Sesleri eşlik eder geçip gecelerden 
ağustos böceklerine
Göğü berraktır bakınca tek tek asılıdır yıldızlar
Ama sen üşüyorsundur ince giyindiysen
Belki de hırkan vardır üzerinde, elinde çay
Çözünüyordur ıssızlık ses etmeden gözlerinde
Gideni bekleme çünkü aldığını geri vermezmiş bu yollar
Bir tek kuşların cıvıltısı kalırmış yerli yerinde
Yorgunluğumu yollara bırakıyorum seninle 

Uykumdan çaldığım kadar bekliyorum sabahı  
Bekliyorum çünkü geri getirecek biliyorum  
Kaybettiğimi bir güz sabahı ilk ışıklar  
İçimi saran bir korku var  
Ya bir sabah duyuramazsam sesimi güneşin yalımlarına  
Ya bir zalim ışıltıda sendelerse soluğum  
Son bulursa ümidim ya öylece bakışlarında  
Sessizce ayrılırım tünediğim tepeden  
Yeniden bir hiçliğe doğrulturum öksüz adımlarımı  
Kamanıp kalırım belki sadece -bir şey diyemem  
Yorgunluğumu seninle yollara bırakırım  

---

(*) Güz
