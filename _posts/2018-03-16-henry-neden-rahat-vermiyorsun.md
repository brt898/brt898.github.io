---
layout: post
title: Henry Neden Rahat Vermiyorsun?
author: Berat Gönültaş
type: w
x: "200"
---
<br/>
&nbsp;&nbsp;&nbsp;&nbsp;(11 Şubat)

&nbsp;&nbsp;&nbsp;&nbsp;Camiden çıkıp kampüse doğru o tanıdık yolu yürüyorum. Tahrir Vazifeleri'nden birkaç sayfa okumak niyetiyle resmi tatiller dışında 7/24 açık olan kadim kokulu kütüphaneye yöneliyorum kampüse girince. Saat yedi buçuk. Kahvaltı sekiz buçukta verilmeye başlanacak yemekhanede; bir saatim var.

&nbsp;&nbsp;&nbsp;&nbsp;Kapıdaki güvenlik ve masa başındaki kütüphane görevlisi dışında giriş katta kimse yok. İkinci kata çıkıyorum. Etrafa bakınınca burada da kimseyi göremiyorum. Sınav günlerinde bu saatte bile olsa birilerini görmek mümkün olurdu. Telefonumu kullanarak internetten İsmet Özel kitaplarının hangi rafta olduğunu öğreniyorum, Tahrir Vazifeleri'nin kütüphanede bulunmadığını da. Rafa yöneliyorum. Diğerleri gibi burada olması gereken bazılarını anlam veremediğim bir şekilde göremiyorum. Az sonra fark ediyorum; onlar üst katta "Near East Collection"da imiş, oysa ben "General Collection"dayım. Bu iki “collection” arasında ne fark var, neden böyle bir ayrım yapmışlar, hiçbir fikrim yok. Bir üst kata çıkıyorum. Yeni hedef Genç Bir Şairden Genç Bir Şaire Mektuplar. Merdivenleri çıkarken bir yandan gözüm masalarda. Acaba burada kimse var mı? Köşede biri oturmuş. Benden yaşlı olduğunu düşündüğüm bir genç adam. Yüzünü göremiyorum. Ne yaptığını, ne okuduğunu merak etmiyorum. Rafa yönelince aradığım kitabın Ataol Behramoğlu kitaplarının yanında olduğunu fark ediyorum. Henüz göremedim ama kendisini. Bir Gün Mutlaka’yı görüyorum. Bunu es geçemem. Elime alıp sırasıyla Bir Gün Mutlaka ve Yıkılma Sakın şiirlerini okuyorum. En arka sayfada kurşun kalemle birkaç dize yazılmış. Tam okunaklı değil, ama yine de anlaşılıyor.

“keşke şiir yazabilsem  
bir bakışı üstüne parktaki çocuğun  
o gecenin soğuğu üstüne  
günün birinde uçakların çok geçmesi üstüne  
ya da beklemenin üstüne”  

&nbsp;&nbsp;&nbsp;&nbsp;Acaba bu kitabın içinden birkaç dize mi bunlar diye düşünüyorum. Belki de başka bir şairin bir şiirinden. Yoksa bunu buraya yazan okuyucunun mu bu dizeler? Son ihtimal bana daha olası görünüyor. Çünkü vasat. "Üstüne" kelimesi göze batarcasına tekrarlanmış. Tanınmış bir şairinse bile bu dizeler, yine de vasat. Yeniden okudum. Şu an hiç de vasat görünmedi. Sahibinin kim olduğunu bilmek isterdim. İnternetten aratıyorum dizeleri. İlgili bir sonuç yok. Tam hatırlamıyorum fakat muhtemelen aynı kitabın sayfalarında dolanırken bir başka Ataol Behramoğlu şiiri ile karşılaşıyorum: "Gece Vakti Kimdir Kapıyı Çalıp Gelen". "Karlı Bir Gece Vakti Bir Dostu Uyandırmak" için yola koyulan kişi olabilir diye geçiyor aklımdan o an. Kitabı yerine koyuyor ve ne için geldiysem onu aramaya devam ediyorum. İşte burada. Bir masaya geçiyorum. İki ayrı önsöz var. Her biri bir şairden. Ancak kitap çıktığında okuyucuyla birlikte bir diğerinin önsözünü okudukları yazıyor. Önce Ataol Behramoğlu. İsmet Özel'le nasıl tanıştıklarını anlatmış ve "Yıkılma Sakın efsanesi"ne özellikle değinmiş. Bunlar, geçen dönem bizim okula bir konuşma için geldiğinde, İsmet Özel'le ilgili sorumu cevapladıktan sonra değinme gereksinimi hissettikleriyle aynı şeyler. İsmet Özel'in bazı dizelerinin doldurma olduğunu düşünmesi dahil. Önsöz şöyle bitirilmiş: "Bizi buluşturan şeyler, dün olduğu gibi bugün de, ‘bayağı’ olmayan şeylerdir." Ardından İsmet Özel. O da tanışıklıklarının nereden olduğuna değinmiş biraz. Kendisinin hala aynı yerde olduğunu, aslında Ataol Behramoğlu da dahil olmak üzere bir zamanlar yanında olanların şu an başka bir yerde olduğunu yazmış. Mektupların bu durumu açık bir şekilde göz önüne koyacağını söyleyerek bitirmiş önsözünü, eğer yanlış hatırlamıyorsam. Ataol Behramoğlu'nun "dostane" bitiş cümlesine nazaran sert bir bitiş gibi duruyor bu. Ama sadece öyle görünüyor. Ataol Behramoğlu'nun az önce bahsettiğim konuşmasının ardından soruma verdiği cevapta dediği gibi düşünüyorum ben de. "Bir yerde karşılaşsak eminim birbirimize yine sevgi ile bakarız." Gülümseyerek "Fakat" demişti ardından şair, "çok fazla konuşmamamız gerekir." Her iki şairin bir ötekine gönderdiği ilk ve son mektubu okuyorum. Ve ardından kitabı yerine kaldırıyorum. Saat sekiz buçuğu birkaç dakika geçiyor. Merdivenleri inip kütüphaneden çıkıyorum. Etraf biraz ışımış. Yemekhaneye doğru yürüyorum. Yalnızım.

<br/>

&nbsp;&nbsp;&nbsp;&nbsp;(16 Şubat)

&nbsp;&nbsp;&nbsp;&nbsp;İstiklal Marşı Derneği'nin internet sayfasını açıyorum. Karşımdaki yeni yazı şu şekilde başlıyor:
“Şöyleydi Ataol Behramoğlu ve benim bir dergi çıkarma hususunda fikir birliğine varmamızın gerekçesi: ..”

&nbsp;&nbsp;&nbsp;&nbsp;Dün kütüphaneye uğradım. Bir adet Tahrir Vazifeleri bağışladım. Uygun bulunursa rafa konulacakmış.
