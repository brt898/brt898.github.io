---
layout: post
author: Berat Gönültaş
type: w
title: Siyah Poşet
x: "200"
image: siyah_poset.jpeg
---
<br/>
&nbsp;&nbsp;&nbsp;&nbsp;“Uzun bir süre bir şey yazmayacağım. Hislerim bu yönde. Yazacak bir şeyim kalmamış gibi. Hem zaten işlerim var.”

&nbsp;&nbsp;&nbsp;&nbsp;En son birine bunu dediğimde, birkaç gün sonra bir yazı daha yazmıştım. Şimdi de aynı düşüncedeyim. Bakalım bu defa “uzun bir süre”m ne kadar olacak.

&nbsp;&nbsp;&nbsp;&nbsp;Dün İstanbul’a geldiğimde yurda hiç uğramadan, arkamda valiz ve omuzlarımda çantalarla yaptığım ilk iş gidip meyan köklü jelibon almak oldu. Aslında tadını böyle düşlememiştim. Damla sakızımsı veya enginarımsı bir tat bekliyordum ki her ikisini de sevmem. Yirmi yıllık abimin bile hala garipsediği garip bir damak tadım var. Kekin yanında zeytin yemeyi çok seven biri olarak meyan köklü jelibonu da oldukça sevdim.

&nbsp;&nbsp;&nbsp;&nbsp;Geçenlerde üç ayrı öyküye başladım. Üçü de çok kısa birer öykücük oldular. Devamları gelsin isterdim.

&nbsp;&nbsp;&nbsp;&nbsp;“Damağım kurumuş, dilimde ekşi bir tat; uyanıyorum. Gözlerim de beynim gibi henüz pek açılmamış. Birilerini arıyorum etrafta. Kimseyi göremiyorum. Bir ses duymayı ümit ediyorum. O da yok. Beynim de gözlerim de yavaş yavaş açılıyor. Ayağa kalkıyorum. Nasıl diyorum, nasıl bir ses dahi olmaz civarda? Yalnızlığın çağıltısı yükselirken duvarlardan, ardıma, az önce içinde uyuyor olduğum yatağa gözlerim kayıyor. Üşümeyeyim diye ben uyurken üstüme örtülmüş battaniyeyi görüyorum. Derin bir oh çekiyor, yatağa giriyorum. Gözlerim tavanda.”

&nbsp;&nbsp;&nbsp;&nbsp;“Göz kapaklarının ağırlığını omuzlarında hissederken, gerçekliğe dönmenin ağırlığını hissederken omuzlarında, gözlerini aralamak istemedi. Pek uykulu olduğundan mı? Hayır hayır; onu uyandırmaya gelen, ona dokunup ismini fısıldadığı anda fırlamıştı yerinden. Zaten uyuyor muydu uyanık mıydı, belli değildi. Uyumak istiyordu, bu kesindi. Sonsuza kadar uyumak. İnsan uykudayken acı hissetmiyor, bilirdi bunu. Acı uyutmayabilir, ama insan bir uyuduysa artık acı yoktur. Tabii uyanana dek.”

&nbsp;&nbsp;&nbsp;&nbsp;“Konuşamadığımız şeylerimiz vardı bizim. Sustuğumuz şeyler. İçimiz daralırdı da yine söylemezdik. Kurtuluştu bizim için o kelimeler. Ama söylemez, başkalarını düşünürdük; başkalarının kurtuluşunu, kurtuluşumuzun başkalarına zarar vermemesini, başkalarına zarar veren kurtuluşun kurtuluş olmadığını. Aslında o hep daha çok düşünürdü. Ben sonradan anlardım. Hiç hata yapmadık mı, bilmiyorum. Tek bildiğim ikimizin de birer çocuk gibi, ellerindeki kelebeği incitmemek için çırpınan birer çocuk gibi, o masumlukla yaklaştığımızdı olan bitene. Eğer yanıldıysak, yanılmalarımız ‘İnsan yanılacaksa böyle yanılmalı’ dedirtecek türdendi. Üstünde serilmekten ferahlık hissettiği insanlar vardır gökyüzünün: biz de onlardan ikisiydik. Sözlerinin, edimlerinin altında başka bir şey aramazdım onun. Onun yaptığı hiçbir şey için “Acaba bunu niçin yaptı?” diye sormazdım kendi kendime. Niçin yaptığı ya apaçıktı ya da o da bilmiyordu. Öylesine berraktı bana karşı.”

&nbsp;&nbsp;&nbsp;&nbsp;İlk ikisi, geçen günlerdeki çokça uyuyuşlarımın izlerini taşıyor sanırım.

&nbsp;&nbsp;&nbsp;&nbsp;Bundan dört ay önce kütüphanemize bağışladığım Tahrir Vazifeleri’nin kaydı bugün oluşturulmuş. “Status” olarak “Just Arrived” denilen kayıtta belirtilen konuma gidip baktım. Bulamadım kitabı. Bir görevliye sordum. “Bu daha rafa konmamıştır, süreci devam ediyor, arada kontrol et, ‘Available’ yazacak rafa konunca.” dedi.

&nbsp;&nbsp;&nbsp;&nbsp;Söyleyeceklerimin sonuna geldik. Şimdi, yaz okulu sürecimin nasıl geçeceğine dair düşüncelere dalarken, yukarıdaki satırları tuşlarken yaptığım gibi, bir yandan da meyan köklü jelibonlarımdan kemireceğim. Belki sonra da gider Joaquín Rodrigo'dan bir şeyler dinlerim.
