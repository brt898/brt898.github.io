---
type: Şiir
author: Muhammed Aydoğdu
title: Yazgıya Çizilen Çizgi
x: 200
layout: post
image: yazgiya_cizilen-cizgi.jpg
---
<br/>
bilmiştim kaybedenin kim olacağını  
daha en başından  
bu uçurumlu yolda kimsenin  
tutmayacağını ellerimi  
en başından bilmiştim  

hissettiklerin  
bir kez bürünmüşse kader kisvesine  
mâni olamazsın artık olacaklara  
zaten  
kim engel olabilmiş ki yazgısına  
neye lâyık isen  
ondan fazlası değildir derler göreceğin  
lâkin ben  
sahip oldurulduğum hiçbir şeye lâyık olmadığımı  
henüz fark ettim  
ve her ne gelmişse başıma  
ona müstehâk olduğum içinmiş meğer  
bilmemişim  
bu yüzden revâ gördün sanırım sen de  
bir seni ihmâl edici bu körlüğü  
gözlerime  

küçükken  
ne acırdım kelebeklere  
lâkin o vakitler bilmemişim işte  
asıl acınacak olanın kim  
bazı saatlerinse yıllara bedel olduğunu  
henüz fark ettim  

ki her şey bir kader iledir  
ben istedim çizilmesini bu yolun  
kendi yazgıma  
her yazgının günü gelince okunduğunu  
ve kelebeklerin aslında insanlığa  
birer ayna olduğunu  
henüz fark ettim  
ve sonra dönüp bir bir baktım olanlara  
insan da insanın aynasıymış meğer  
henüz fark ettim  

derin yanılgılar içindeymişim  
küçükken  
henüz fark ettim  
"sen ölümü hak etmiyordun"  
demiştim ya hani, çocuk!  
onu da duymuşsundur sen muhakkak  
bir yerlerde  
yazık, haklıymış birileri  
asıl benmişim hak etmeyen ölümü  
henüz fark ettim  

oysa ben, her nasıl olduysa  
gidişinin hemen ardından bilmiştim  
asıl kaybedenin kim olduğunu, olacağını  
tâ en başından beri  
sanırım yağmur sonrası esintilerin  
râyihanı getirmesinden bilmiştim  
lâkin inandıramadım kimseleri  
inanmadılar  
ki haklıydı da aslında birileri  
senin yerine  
benim bedenim karışmış olmalıydı toprağa şimdileri  
o kurşun benim göğsüme saplanmalıydı çocuk!  
o gün ben ardında bırakılmalıydım insanların  
o çukurda...  
