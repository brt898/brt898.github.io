---
layout: post
author: Berat Gönültaş
type: Deneme
title: b
x: "200"
published: no
---
<br/>
“Much Madness is divinest Sense -  
To a discerning Eye -  
Much Sense - the starkest Madness -  
’Tis the Majority  
In this, as all, prevail -  
Assent - and you are sane -  
Demur - you’re straightway dangerous -  
And handled with a Chain -”  

Okuduğunuz dizelerin sahibi 1830 yılının 10 Aralık günü dünyaya gelmiş Amerikan şair Emily Dickinson, Thomas Wentworth Higginson adlı bir eleştirmene 4 şiirini beraberinde gönderdiği mektubuna şöyle başlamış:

“Mr. Higginson,  
Are you too deeply occupied to say if my Verse is alive?  
...”

“Bay Higginson,  
Çok mu derinden meşgulsünüz Şiirimin diri olup olmadığını söylemek için?  
...”

Hayattayken bir düzineden daha az sayıda şiiri yayımlanmış şairin, ancak öldükten sonra yayımlanabilecekti toplam sayısı 1800 civarında olan şiirleri.
<br/>
<br/>

---

<br/>
“Assent - and you are sane -  
Demur - you’re straightway dangerous -  
And handled with a Chain -”  

“Onayla - ve aklı başındasın -  
Karşı çık - anında tehlikelisin -  
Ve bir Zincir ile idare edilirsin”  

Onaylarsan, düzenleriyle uzlaşırsan, sorun çıkarmazsan; onlar için aklı başındasın, makulsun. Karşı çıkarsan, huzurlarını kaçırırsan; tehlikelisin, zincirlenmişsindir. Elinde gücü bulunduranların neden bunu, itaatı ve bağlılığı istediğini anlamak için uzunca düşünmeye gerek yok.

“Cemil Meriç, anarşizme değindiği bir makalesinde bu hakikati şöyle ifade etmektedir: ‘Nizama perestij eden cedlerimiz için nizamı tahribe yönelen her davranış çılgınlıktı...’ ‘Türk için en büyük felaket: Başşızlık.’ ” (Ümit Aktaş, Anarşizm, Okur Kitaplığı, 2. Baskı, s.20)

Uyum sağlamayanların deli, çılgın olarak adlandırılması kaçınılmazdır. ‘Normal’ bir bireyin davranmayacağı şekilde davrananlar deli diye adlandırılır. Ve siz birilerine göre davranılmaması gereken şekilde davrandıysanız, doğal olarak, deli sıfatından başkası değildir sizi niteleyecek olan.

“Quid laedit, si totus populus in te sibilet, modo tute tibi plaudas? Atque ut id liceat, sola Stultitia praestat.”  
“Halk var gücüyle seni ıslıklarken sen kendini alkışlarsan, bunun ne zararı olabilir? İşte kendini alkışlamanı mümkün kılan tek şey Deliliktir.” (Erasmus, Deliliğe Övgü, Alfa Basım Yayım Dağıtım, 2. Baskı, Latinceden Çeviren: Çiğdem Dürüşken)

Peki toplum neden itaat ediyor, neden uymamazlık etmiyor dersek, buna da cevap bulmak zor değil. ‘Aklı başında’ olduğunu kanıtlamak ve başkalarından böyle olduğunu duyabilmek için. Rahatsız edilmemek için. Zincirlenmemek için; zincirlenmeyi gerektirmeyecek şekilde, zaten zincirli bir şekilde hareket ederek. Karşı çıkanlar, belli şekilde davranılmasını/düşünülmesini isteyen güç için tehlikeli görülmek bir yana, uyum sağlamışların da huzurlarını bozar. Sahip oldukları düzenin bozulacağından endişe ederler. Karşı çıkanın varlığı, onlara görünmez zincirlerini hatırlatır. Onun gibi karşı koymuş olamamanın verdiği rahatsızlığı, karşı koyulanı ve eylemini küçümseyerek yenmeye çalışırlar.

Onaylanmak istenenler yalnızca gücü elde bulunduranlar değil. Toplumdaki her birey kendi düşüncelerinin onaylandığını bilmek ister. Bu yüzdendir çoğunluğun kendi siyasi görüşüne yakın bir tv kanalından haberleri takip etmesi. Sosyal medya hesaplarından gelen bildirimleri içimizde büyük bir hoşnutlukla karşılamamız da bundandır. Sosyal medyanın, bu açıdan, toplumun büyük kesiminin onaylanacak sözler üretme arayışına girmesinde bir etmen olduğu söylenebilir. Öteki insanların da kendi düşündüklerini duymak istediklerini bilir ve buna göre hareket ederiz.  Onaylanabilmek adına diğerlerini onaylayan sözler üretiyoruz. Kendimizi onaylatmak adına kendimiz olmaktan çıkıyoruz belki. Onaylanarak huzura ermiş insanlar da bir tık’ı esirgemeyerek bizi onaylıyor. Herkes ermiş muradına..

“Yıllardan beri okurun tavrında (bütününde değilse bile çoğunluğunda) şu eğilim vardır: ‘Bana yapmam gerekeni söyle!’ Bunda belki yadırganacak bir şey yok. Her okurun böyle bir istekte bulunmaya hakkı vardır. (...)  Ama okurun sözü bu kadarla bitmiyor, sözünün tamamı şöyle: ‘Bana yapmam gerekeni söyle, ama bu söyleyeceğin benim zaten yapmak istediğim şey olsun.’ Kısacası, her insan gibi, okuyucu olanlar da düşünce ve davranışlarında bir güvenlik alanı ele geçirmeye, kendilerini doğrulamaya, haklılaştırmaya çabalıyorlar. Bunun da kötülenecek bir tarafı yok denilebilir. Herkesin bir güvenlik alanına kavuşma hakkı yok mu? Düşünceler söz konusu olunca durum biraz farklı. Düşünce açısından veya gerçeği arayan düşünme yolu açısından insanın kendini doğrulamak, haklılaştırmak için deliller peşinde koşuşmasının olumlu bir değer sahibi olduğunu sanmıyorum.” (İsmet Özel, Üç Zor Mesele, TİYO, 6. Baskı, s.40)

Uyum sağlama işinin hiç mi faydalı bir yanı yok diye sorulabilir. Sürü psikolojisinin koyunları kurtların saldırılarına karşı daha güvenli bir konuma soktuğu kesin. 4. Levent’e metroyla gelmiş ve S. Gökçen Havalimanı’na gidecek otobüsün nereden kalktığını bilmiyorsanız, valizli insanları takip etmek sizi hedefinize ulaştırabilir. Bu işi otobüse kadar sürdürmeyi bilmek gerek. Yoksa yanlış uçağa binmeye yeltenirken kendinizi bulmanız kaçınılmaz olur. Zira aynı sürü psikolojisi tüm koyunları teker teker uçurumdan atlatmaya da kadir.
