---
layout: post
title: Ne, Nedir, Neymiş?
author: Muhammed Aydoğdu
type: w
x: "200"
image: ne_nedir_neymis.jpg
---
<br/>
&nbsp;&nbsp;&nbsp;&nbsp; Merhaba İnsanlar..

&nbsp;&nbsp;&nbsp;&nbsp; İnsanlar diyorum; çünkü aklı başında olan her varlık, muhatabımdır. Ve en temelde, söyleyeceklerim insanlıkla ilgili. Basit bir soru soracağım önce, nasıl insan olunur? Dilim döndüğünce anlatayım. İnsan olmak öncelikli olarak kulluğu esas alır. Şuur, sorumluluğu gerektirir. Sorumluluk bilinciyse insanın, insan olma yolunda elinde bulundurduğu belki en büyük kozdur. Fakat bu bilinci elde bulunduruyor olmak yeterli midir "insan" olabilmek için? Elbette değil. Bunun için tamlamadaki "bilinç" kelimesinin hakkının da verilmesi gerekir. Peki bizler bu kelimenin hakkını ne kadar verebiliyoruz, veremiyorsak nasıl verebiliriz? Biraz da bu soruların yanıtlarını arayalım..


&nbsp;&nbsp;&nbsp;&nbsp; Başta insanlar dedik. Sonra da sorumluluktan bahsettik. Peki ya insanî sorumluluk? Bu kavramları seküler bir düzlemde ele alma niyetindeyim. Ama buna ne derece muvaffak olurum, bilmiyorum.

&nbsp;&nbsp;&nbsp;&nbsp; İnsan ilişkilerinde en temel mevzu; insanların, birbirlerine karşı olan haklarının hudutlarına riâyet etmesidir. Peki bir yandan bu sınırlara riâyet ederken bir yandan da dostça ve insancıl ilişkiler kurmak, bu doğrultuda muhabbeti ilerletmek ne kadar mümkün? Zor ama imkansız değil. Teoride mükemmeli hedefleyerek yola çıktığımızda birtakım küçük sapmalarla birlikte mükemmele yakın bir noktaya ulaşabileceğimizi öngörüyoruz. Pratikteyse işler değişiyor. Peki bizler her şeyin yolunda gitmesini gerçekten istiyor muyuz, istiyorsak ne kadar istiyoruz? İnsanın doğasına aykırı bir yönü yok mu bu mükemmeliyetçiliğin?

&nbsp;&nbsp;&nbsp;&nbsp; Bazı insanlar davranışlarıyla neticeden çok varolan -yani hâzır- zamanı hedef alır. Netice itibariyle, gelecekte ne olacağı zaten gaybî bir bilgidir. Kimileriyse süreçteki nihaî noktayı amaçlar ve sürekli buna hizmet eder. Aslında ikisi de yanlış bir tutum. Anın ehemmiyeti ve onun sonuca olan etkisi bir terazide iki ayrı kefeye oturtulup hassas bir denge sağlanmalı bana kalırsa. Yoksa ya elimizdekiler bizi bir yere ulaştırmaya kâfi gelmez vayahut ulaşmayı amaçladığımız yere elimiz boş bir şekilde varırız.

&nbsp;&nbsp;&nbsp;&nbsp; İnsan ilişkilerindeki dalgalanmalar elbette olağan. Bu dalgalanmalardaki istikrar da öyle. Süreci anormal hâle getirense süreçteki dalgaların sıklığıdır. Bu sıklık kararındaysa eğer, ortada herhangi bir sıkıntının olmadığı söylenebilir. Lakin durum böyle değilse, yani dalgalanmaların sıklığı belli bir seviyenin üstündeyse mevcut gidişata müdahale kaçınılmaz olur. Bu yüzden biraz da, bu dalgalanmaların sebeplerinden söz etmek gerek. Bu sebepler bizi doğrudan problem teşkil eden şeylerin kaynağına götürecektir.

&nbsp;&nbsp;&nbsp;&nbsp; Bahsedeceğim sebepler içerisinde benim en büyük hisseye sahip olduğunu düşündüğüm etken; sorumsuzluk, sorumsuzluğumuz.. Takdir edersiniz ki, sorumluluk bilincini anlayabilmek, ancak sorumsuzluğun netice verdiği vahim tabloları temaşa edebilmekle mümkün. Bu husustaki tespitlerimi, bu tezatlıktan çıkan manaların üzerine bina edeceğim.

&nbsp;&nbsp;&nbsp;&nbsp; Her çeşit başarı, sorumluluk ister. Kişisel feragâtlerimizin, sorumluluklarımızı örselediğini fark ettiğimiz an bilmeliyiz ki, vuku bulan bu şey, bir tür sorumsuzluktur. Aklımıza ilk gelen soru ise, bu tehlikenin farkında olduğumuz halde neden her seferinde aynı başarısızlık ağına takıldığımız..

&nbsp;&nbsp;&nbsp;&nbsp; Sorumsuzluğun bizlerce çekici gelen yanı, ilk etapta verdiği rahatlıktır. Fatura kesim tarihi yaklaştıkça zuhur eden pişmanlık ve endişeler, ancak sorumsuzca tüketilen bir kaynağın varlığıyla açıklanabilir. İlk fatura bir ders olur ve bu yönüyle ilk pişmanlıklar anlaşılabilir. Lakin devam edegelen bir sorumsuzluk silsilesi, ortada affa kâbil bir pişmanlık bırakmaz. İnsan ilişkilerinde de bu böyledir. Karşılıklı faydalanma olayının boyutunun farklılaşması, araya menfaatlerin girmesi ve durulması gereken hududa dikkat edilmemesiyle açığa çıkan bu sorumsuzluk türü, süreklileştiği vakit o ana kadar varolduğu düşünülen muhabbeti ortadan kaldırır. Karşılıklı faydalanma dediysem bu, varlığı amaçlanmadığı halde netice olarak ortaya çıkan faydadır. Hiçbir dostluğun amacı fayda kaynaklı olamaz. Bu pragmatik düşünce, seküler düzlemce normal karşılansa bile bizim zihniyetimize aykırıdır. Bahsettiğimiz sınır ihlâli gerçekleşirse şâyet gelen fatura, dalgalanmanın boyutuyla orantılı bir biçimde aradaki duygu bağını tahrip eder. Bu gerek güven gerek sevgi olsun böyledir. Tekrar etmekte yarar var: Fayda bir ilişkide amaç değil olsa olsa bir neticedir, ne tarzda olursa olsun varlığı amaçlanamayacak bir netice.

&nbsp;&nbsp;&nbsp;&nbsp; Bir başka sorumsuzluk ise ben merkezli düşüncedir. Bu düşünce sistemiyle beraber toplumumuz, empati yeteneğinden yoksun ve devamlı kendi menfaatini kollayan bir hâle evrildi. Başkasına dirsek atarak onun önüne geçmeyi meşrulaştıran bu hâl, rekabet kelimesini, bir ekosistem mantığıyla hayatta kalmanın gerekliliklerinden biri haline getirdi. Bunla da yetinmeyerek insanı, insan olmaklığından ve ait olduğu toplumun manevi bağlarından mücerret kıldı. Bu sürecin ortaya çıkardığı nihaî kanıysa şu oldu: Herkes kendini düşünmeli, çünkü kimse bir başkasını düşünmüyor.. Sahiden öyle. Bu zinciri kırıp bu gidişatı durdurmak, öyle bir iki tanemizin çabasıyla olacak iş değil. Belki bizler de başkalarının yaptığı gibi çok düşmemeliyiz bu konunun üstüne..(!)

&nbsp;&nbsp;&nbsp;&nbsp; Değinilebilecek çok sebep var. Lakin benim son olarak bahsedeceğim ve belki de bu husustaki en önemli sorumsuzluğumuz, başkasını anlamaktan büsbütün yoksun olduğumuz gerçeği. Ve daha da mühim olanı bu yönde bir çabamızın olmayışı. Oysa karşımızdaki insanı anlamaya çalışsak, onun his dünyasına hitap edebilmenin farklı yollarını arasak, kendi içimizde ona has bir duygusal mantık geliştirsek aramızdaki sorunlar büyük ölçüde çözülecek ve dalgalanmaların sıklığı da bu şekilde kolaylıkla optimize edilebilecek belki. Eğer tefani* sırrına erebilirsek, bir başkasında hayat bulmak da bizler için imkan dairesine girecek. Başkasında bulduğumuz hayat, ancak böylelikle kendi hayatımız kadar önem arz edebilir bizim için. Başta bir soru sormuştuk, "nasıl insan olunur?" diye. İnsan, işte böyle 'insan' olur; kendi dünyasından sıyrılıp başkalarının dünyasında da fâni olarak, veyahut bizzat kendi hayat dairemize dahil etmekle onları.. Ama bizler, -her ne kadar insanlığın tanımını unutmuş da olsak- önemli 'insan'larız; yoğunuz, yorgunuz, meşgalelerimiz çok. Birbirimiz için ayıracak öyle pek vaktimiz yok. "Hayırlısı" diyerek yolumuza devam edişimiz de bundan; başkalarına aldırış etmeden, suhuletle.. En ufak bir motivasyon kaybına uğramadan hatta. Zirâ kendi yolumuz, kendi kazancımız; en değerlimiz. Tabii ki, başkalarının bizim için neleri feda ettiği umrumuzda olmayacak. İnsani sorumlulukların bizlere öğütlediği şeyler elbette önemsiz. Bir başkasının mevcut kaybı, bizim potansiyel kazancımızdan daha mühim değil ya!..


---

<br/>
&nbsp;&nbsp;&nbsp;&nbsp; *Birbirinde fâni olma
