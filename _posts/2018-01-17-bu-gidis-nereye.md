---
layout: post
title: Bu Gidiş Nereye?
author: Muhammed Aydoğdu
type: Öykü
x: "200"
---
<br/>
&nbsp;&nbsp;&nbsp;&nbsp;"Haydi kalk, peşinden koşmaya zorlandığımız her şeyi bırakıp bir uçurtmanın peşinden koşalım. Yorulacağız elbet, yere düşeceğiz belki bir taşa takılıp. Damla damla terler akacak alnımızdan. Olsun. Ama her ne olacaksa sırf bu yüzden olsun, razıyım. Yeter ki yaşamanın, hayatın manasına yeniden varabileyim. Sırf bu yüzden şanslı hissedebileyim kendimi. Yeter ki yanımda elimden tutup kaldırabilecek bir dostum, dostlarım olsun; razıyım tüm olacaklara..."

&nbsp;&nbsp;&nbsp;&nbsp;Hayal; çoğu zaman hayatımızın gerçekleştirilebilir bir parçası değil. Biraz geç de olsa farkına vardım bunun. Yüksekçe bir tepeye oturup izlediğin manzaradan farksız her birisi benim için. Uzaktan güzel görünüyor etraf, baktıkça ferahlıyor için. Ama küçük bir ayrıntı: Sen uzaktasın. Uzatsan sanki elini değdirebileceğin o yerler çok uzakta. Ve sen aslında uzakta olduğun için böyle güzel görebiliyorsun oraları. Zaten ya hiç varamıyorsun oralara ya da vardığında hiçbir şeyin uzaktan göründüğü gibi olmadığını fark ediyorsun. Ve eskisi gibi olmadığını da. Bir şeylere geç kalıyoruz hep, bir şeylerden ötürü. Yazık ki zaman acımıyor geç kalanlara.

&nbsp;&nbsp;&nbsp;&nbsp;Zaman algım değişmiş gibi bir hisle geçiriyorum yaşamımı uzun süredir. Olup biten ne varsa hep geriden takip ediyorum. Yaşadığım anın kritiğini yapabilme fırsatını hep sonradan buluyorum. Ve nedense hep pişmanlık duyuyorum geçmişe yönelik bir şeylerden ötürü. Dahası bir yeis çukurunun eşiğinde buluyorum kendimi ansızın; önümü, ileriyi görmeye çalışırken. Sonra bir boşvermişlik çöküyor üstüme. "Zaten bu hayat gelip geçici!" diyorum. Diyip de geçemiyorum ne yazık ki. O an hayatla aramdaki o hassas bağı koparasım geliyor. Ki kısmen koparıyorum da. Kimse çıkıp demiyor "Nedir bu halin, kalk toparlan!". İçlerinden birisi bile "Hadi kalk gidiyoruz" dese "Nereye?" diye sormayacağım. Ama demezler. Bense zaten o sıra kabullenmiş olduğum bu çaresizlik halinin etrafımı nasıl çepeçevre kuşattığını sessizce izlemekle meşgulümdür.

&nbsp;&nbsp;&nbsp;&nbsp;…

&nbsp;&nbsp;&nbsp;&nbsp;Bazen etrafımdaki insanlar gibi olmadığımı düşünüyorum. Bunun iyi bir şey mi yoksa kötü bir şey mi olduğu hususunda henüz bir fikrim yok.

&nbsp;&nbsp;&nbsp;&nbsp;Derviş kılıklı bir adam vardı yanımda, oturmuş hasbihâl ediyorduk. Yüzünde bir aşinalık sezdiğim fakat ilk defa gördüğüm bu adama kim olduğunu bile sormamıştım. Dert yanmıştım bir müddet, ama uzun bir müddet; fırsatını bulduğumda en iyi yaptığım şey budur sanırım. Anlattım, anlattım... Ennihayet dönüp Derviş'e -ona bu ismi takmıştım- "Zaten gelip geçici değil mi bu hayat, belki de böyle olması gerektiği için böyledir başımıza gelen, başımızdan geçen her şey." dedim; çaresizliğime dem vurarak ve sanki yapabileceğim hiçbir şey yokmuş gibi. Derviş başını önüne eğdi, bir müddet düşündü. Ve yutkundu sonra. Ardından eğilip şu sözleri fısıldadı kulağıma:

&nbsp;&nbsp;&nbsp;&nbsp;–Bu hayat gelip geçici değil, geçip gelici çocuk. O gelmeden bir yere ayrılayım deme sakın!

&nbsp;&nbsp;&nbsp;&nbsp;Gözlerimi açtığımda yanımda yoktu. Güneşse yolunu çoktan yarılamıştı...
