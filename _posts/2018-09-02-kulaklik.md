---
layout: post
title: Kulaklık
author: Berat Gönültaş
type: Öykü
x: "200"
---
<br/>
&nbsp;&nbsp;&nbsp;&nbsp;Otobüsün kalkmasına yalnızca birkaç dakika var. Yarısı bile dolmamış henüz. Yine de, şehir merkezinden geçerken durup yolcu alacağı öteki duraklarda dolacaktır muhtemelen. Soldaki tekli koltukların ikisinde başlarında kasketleriyle iki yaşlı adam oturuyor. Çiftçi bunlar. İnsanların genelde sağ tarafa yığıldığına bakılırsa yol boyunca güneş görecek olan sol taraf olacak. Az sonra bir genç geliyor. Halinden şehirli olduğu belli, ilçeye belki de sadece bir günlüğüne gidiyor. Sağ taraftaki ikili koltuklardan dolu olanlarının sonuncusunu geçerek arada bir boşluk bırakıp sonrakine oturuyor. İnsanlarla arasına mesafe koymak ister gibi. Veya şehirli oluşundan dolayı zaten bulunduğunu düşündüğü mesafenin gereğini yerine getirmek ister gibi. Gözüne kestirdiği koltuğa oturunca buranın tekerlek üstü olduğunu farkediyor. Bir arka koltuk bu sıranın sonuncusu olduğundan ve orada oturmak istemediğinden, çaresiz, az önce es geçtiği bir ön koltuğa geçiyor.

&nbsp;&nbsp;&nbsp;&nbsp;Birkaç yolcu daha geliyor ve saat tam on birde şoför gelip kontağı açıyor. Yola çıkıyorlar. Gencin yanındaki perde rüzgarla dalgalanıyor. Engellemek için perdeyi öne alıyor, arkaya alıyor; nafile. Sonunda gözüne başka bir perde çarpıyor. Perdeye düğüm atılmış. Aynısını yapıyor. Beklenildiği gibi şehirden çıkmadan otobüs doluyor. Az önce tekerlek üstü diye oturulmayan koltuğa bu defa, önce soldaki tekli koltukların önünde bulunan iki ikili koltuktan birine oturan fakat saniyeler içinde güneşten rahatsız olan yaşlı bir çift gelip oturuyor. Sağ taraf neredeyse doldu. Sadece şehirli gencin yanı boş. Yeni gelenler sola, güneşli tarafa geçiyor. Soldaki yaşlı adamlardan biri güneşten korunmasına perde de pek yardımcı olmayınca sıcaktan bıkıp gencin yanına geliyor. Otururken bir şeyler mırıldanıyor ama anlaşılmıyor. Modern giyimli bir genç kadın biniyor az sonra otobüse. Şehirli değil, belli. Şehirliyse bile genç erkek gibi değil. Sonradan görme, emanet gibi duran bir şehirlilik bu. Makyajı, giyimi, edası; her şeyiyle bu böyle. Aynı durakta orta yaşlı bir çift biniyor. Kadın kocasının görünmez kontrolü altındaymışçasına, kocasının sözlere dökmeden el hareketi bile yapmadan aklından geçirerek emrettiği yere geçiyor. Lise çağlarında bir çocuk daha biniyor otobüse. Otobüs şu an dolu. Sonraki durakta bir yaşlı kadın ve oğlu yaşlarında bir adam biniyor. Tekli koltuklarda oturan bir adam kalkıp kadına yer veriyor. Önceden tanışıyorlar bir yerden, belki de akrabalar. Sohbet ediyorlar. Muavin paraları toplamaya hazırlanırken en arkadan yaşlı bir adam bağıra bağıra telefonla konuşmaya başlıyor. Şoför aynadan arkayı yokluyor. Kendisine seslenilmediğini farkedince gözünü tekrar yola dikiyor. Az önce binen yaşlı kadın ve ona yer veren adam “parayı kim verecek” kavgası etmeye başlıyor. Adam galip. Şehirli genç biletin ne kadar olduğunu bilmiyor. Ücreti sorası yok. Bir onluk çıkarıp veriyor. Para üstünü alınca öğreniyor; iki buçuk liraymış, şaşırıyor, ucuz.

&nbsp;&nbsp;&nbsp;&nbsp;Kulaklığını dün kaybetti şehirli genç. Otobüsün gürültüsünü dinliyor. Yolun sağı ve solu alabildiğine sarı. Yalnız bahçeler yeşil. Şehrin üstüne kurulduğu ovayı çevreleyen dağlar neredeyse çırılçıplak. Telefonunu çıkarıyor genç. Mesaj yazıyor bir arkadaşına:

&nbsp;&nbsp;&nbsp;&nbsp;-Kulaklığımı kaybettim ve şu an kulaklıksız bir biçimde kırsala gidiyorum. Boku yedik.

&nbsp;&nbsp;&nbsp;&nbsp;Etrafı izlemeye koyuluyor. Dakikalar geçiyor. Yanındaki amca iniyor yolda. Ayaktaki, bıyıkları yeni bitmiş esmer çocuk oturuyor gencin yanına bu defa. Genç, telefonundan bir şeyler okuyor. Çocuk bakmıyor ama o yine de çeviriyor telefonu. Mesajına cevap geliyor az sonra.

&nbsp;&nbsp;&nbsp;&nbsp;-Who needs kulaklık when you are in KIRSAL ALAN? Bangır bangır aç müziğini dinle.

&nbsp;&nbsp;&nbsp;&nbsp;**(Saatler sonra)**

&nbsp;&nbsp;&nbsp;&nbsp;Genç, şehrin caddelerinde şimdi. Kulağında kulaklık; arabaların, birbirini tanımayan insanların arasından süzülüyor. Bir yere gittiği yok. Sokakların, kalabalığın ona iyi gelmesini umdu belki. Onu içine çekmesini. Zehriyle uyuşturmasını.
