---
layout: post
author: Berat Gönültaş
type: Deneme
title: Okumak mı?
x: "200"
---
<br/>
&nbsp;&nbsp;&nbsp;&nbsp;Okullar niçin vardır? Bu soruya ilk bakışta verilecek cevap şudur: İnsanları eğitmek ve birtakım bilgiler öğretmek için. Bir çocuk okula başlar, okuma-yazmayı öğrenir, basit dört işlem ve hayata dair bilinmesi gereken birkaç şeyi öğrenir. Ne de güzel. Artık eline kitaplar alıp da başka diyarlara dalıp gidebilir, alışveriş yaparken hesabını yapabilir. Sonra ortaokul, lise derken dersler daha ayrıntılı olmaya başlar. Dinamikten organik kimyaya, ordan türeve, ordan bilmem nereye birçok konu çıkar karşımıza. Bir an durup da öğrenciye, sana neden bütün bunlar öğretiliyor, diye sorduğumuzda o da bilmez nedenini, hayıflanır. Öğrenciye bunlar neden öğretilir sorusunu bir kenara bırakalım da öğrenci bunları neden öğrenir sorusuna cevap arayalım. Cevap çok nettir; sınavdan iyi bir puan, iyi bir puanla iyi bir üniversite, iyi bir üniversiteyle iyi bir meslek, iyi bir meslekle iyi bir para kazanmak için. Bu kadar basit. Öğrencilerin büyük çoğunluğu bu süreci başlatmak için öğrenir tüm bunları.

&nbsp;&nbsp;&nbsp;&nbsp;Artık okuma-yazma öğrenmesinin gayesi de değişmiştir öğrencinin. Yeni amaç ders çalışabilmek ve soruları okuyup cevaplayabilmektir. Arada birkaç sayfa kitap okunsa da bunun nedeni tabi ki soruları daha hızlı cevaplayabilmektir. Yoksa sınav öncesinde başka diyarlara dalmak şöyle dursun, gözünün ucuyla bakmak bile büyük bir aptallıktır. Hatta öğretmen tarafından öğrencilerin serbest bırakıldığı bir derste, sınıfta “Zengin Hayaller Peşinde” adlı bir kitap okuyan öğrenciye, öğretmenin, kitabın içeriğiyle ilgili en ufak bir bilgisi olmadan, “hayal kurmayı bırak, dersini çalış hayallerin gerçek olur” gibi bir yorumda bulunması çok doğaldır.

&nbsp;&nbsp;&nbsp;&nbsp;O nedenle siz siz olun dersinize iyi çalışın ve o aklınızı kendinize saklayın.
<br/>
<br/>

---

<br/>
&nbsp;&nbsp;&nbsp;&nbsp;Yukarıda okuduğunuz yazı üç sene önce yazıldı. Aslına sadık kalarak aktardığım bu yazıya birkaç ekleme yapmayı zaruri görüyorum.

&nbsp;&nbsp;&nbsp;&nbsp;Öncelikle, öyle görünüyor ki o zamanlar, diyeceğim şeyi demekte tereddüt eder bir haldeymişim. Zira, ‘öğretmen’ olarak nitelediğim kişi, kendinin ve birtakım kişilerin kendisini ‘kimya öğretmeni’ olarak adlandırdığı, derslerden birinde itirazlara rağmen ‘metin’ diye bir organik molekülün var olduğunu ısrarla iddia eden ve bunu şaka olsun diye yapmayan -şaka gibi çünkü- vasıfsız bir insandır. Sorun sadece bu olsa her şey kolay olurdu. Ama değil. Elazığ’ın en köklü lisesi olarak bilinip en iyi liseleri arasında görülen Elazığ Anadolu Lisesi’nde, üç basamaklı iki sayıyı zihinden toplamayı beceremeyip kalem kağıda başvuran ‘matematik öğretmeni’ diye çağrılan biri, ve Max Planck’in ‘P’ sini ‘B’ olarak yazan ‘fizik öğretmeni’ diye çağrılan bir başkası ve daha niceleri var. Tek mesele bu tür yetersizlikler değil. Bu feci yetersizlik durumuyla beraber, kontrol mekanizmasının zayıflığına güvenen bazıları da nasıl yapsam da süreyi geçirsem diye derslerde ne yapacaklarını şaşırıyorlar. Daha üzücü olan şu ki Elazığ Anadolu Lisesi’nde ve öteki tüm liselerde az veya çok sayıda bulunan bu anlatılanlar gibi niceleri öğrencilerin hayatını karartmaya devam ediyor. Tabi bu birilerinin umrundaysa.
