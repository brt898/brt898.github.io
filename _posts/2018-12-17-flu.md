---
layout: post
title: Flu
author: Muhammed Aydoğdu
type: Öykü
x: "200"
image: flu.jpeg
published: no
---
<br/>
&nbsp;&nbsp;&nbsp;&nbsp; Ruhumun yorgun sesi pek gür çıkıyor. Çekilesi bir hâl değil bu. Devamlı bir öteleniş, sürekli bir kargaşa.. Dillerde sisteme karşı biriken ve olur olmadık yerlerde zuhur eden binbir çeşit sövgü. Ve bunlara kulak tıkayan milyon tane insan.. Herkesin hayatına kimse karışamaz, böyle demiş şair. Peki ama kimin derdi kimin umrunda? Şaşılacak iş değil, kimsenin.. Ve bunlara ek, hayat da sürüklüyor kendini her şeye inat, biraz olsun aldırış etmiyor etrafındaki seslere.. 

&nbsp;&nbsp;&nbsp;&nbsp;Çantasını sol koluna takıp hızlı adımlarla evden çıktı. Merdiven basamaklarından inerken bir yandan da saatine bakıyordu. Evet, yine geç kalmıştı ve tam şu anda, orda olması gerekiyordu. Apartman kapısından dışarı çıktığında ise onu kapalı bir hava karşıladı. "Yağmur yağacak muhtemelen. Fakat benim ne üstüm sağlam ne de şemsiyem var yanımda." diye iç geçirdi. Bu ve benzeri birkaç düşünce aklını kurcalasa da görünüşte emin adımlarla yoluna devam ediyordu.

&nbsp;&nbsp;&nbsp;&nbsp;Minibüs yine tıklım tıklım: Boğucu bir hava ve ancak insanların ağzından dökülen birkaç zoraki kelimenin bozabildiği derin bir sessizlik. "Visale bir vasıta olmaktan çok sabrım için küçük bir imtihan sanki bu yolculuk.."

&nbsp;&nbsp;&nbsp;&nbsp;Minibüsteki kalabalığın netice verdiği anlamsız yakınlık, insanların yüzlerinde beliren (normal şartlarda) garipsenecek derecedeki bir ciddiyetle perdeleniyordu. Sahi, neden mecbur bırakmıştı bu kadar insan kendini bu anlamsız yakınlığa? Bu ciddiyete lüzum var mıydı cidden? Cevap yok. Belki rutin bir zorundalık.. Belki değil.. Neyse ki 2-3 durak sonra inecek birçoğu. Hep böyle olur. Ruhumuzun yükü de böyle bir durakta dökülüverir ansızın. Garipsenir bu başta. Ne yazık ki; yenileri, hep yenileri onların yerlerine kurulmayı bekliyordur hazırda..

&nbsp;&nbsp;&nbsp;&nbsp;Boşalan bir koltuğa oturduğunda yorgun düşenin sadece ruhu olmadığını anladı. Dur durak bilmez bu koşuşturmanın içerisinde dinlenmeye fırsat bulamıyordu epeydir. Oturur oturmaz bacaklarını inceden bir uyuşukluk kapladı. Bunun akabinde aklına, hiçkimsenin şu günlerde yorgunluğuna ortak olmadığı geldi. Üzüldü..

&nbsp;&nbsp;&nbsp;&nbsp;Bir insanın yorgunluğuna nasıl ortak olunur? Güzel soru. Düşünüyorum.. Ortaklık belki gerçekçi değil. Ama küçük de olsa bir hisse almanın mümkün olduğu kanaatindeyim. Bu illa fizikî bir yardımı gerektirmez. Mesela bir işle meşgulken dinlediğim müzikleri ele alacak olursak; az da olsa siner onların üstüne, o anın yorgunluğu. Hissedâr olurlar bir nebze yorgunluğuma. Bu sebepledir ki dinlediğimiz müzikler, bizi durduk yere hüzünlendirmediği gibi durduk yere de içimizde bir kıpırtıyı tetiklemez, suların bir durulup bir bulandığı şu gönül deryamızda. Ve tüm duygular için geçerli bir durumdur bu aslında. Ortaklık mümkün değil evet, doğru. Yine de paydaş olunabilir yorgunluğa. Nasılı herkese göre değişir. Mesela karşımda duran bir meşgaleye karşı mânen yalnız olmadığımı bilmem yeterlidir benim için. Maddeten bir birliktelik ise hiçbir zaman bir işte yalnız olmadığımın kanıtı değil.

&nbsp;&nbsp;&nbsp;&nbsp;Zihninin derinliklerinde bir küçük kılçık.. "Aklımı ondan kurtarmalıyım." 

&nbsp;&nbsp;&nbsp;&nbsp;Dakik bir memur edasıyla saatini kontrol etti: "23 dakikadır yoldayım, 23 dakikadır geç kalıyorum. Bugün de olmam gereken noktaya vaktinde varamadım." Arayan soran da yoktu artık. Bu iyi bir haber miydi yoksa onu bekleyen küçük çaplı bir fırtınanın habercisi miydi, bilmiyordu..

&nbsp;&nbsp;&nbsp;&nbsp;Minibüsteki sıcaklığın iyice artması üzerine mayışmaya başlamıştı. Ve içinde bu yolculuğa dair yersiz bir ısınma vuku buluyordu. Uzun bir süre daha huysuzlanmadan bu yolculuğa devam edebilirmiş gibi bir his.. Başları  çekilmez gelen bu yolculuk, güzel bir dinlenceye dönüşüyordu usuldan.

&nbsp;&nbsp;&nbsp;&nbsp;Yağmur başladı. Önce birkaç damla değdi minibüsün camına. Sonra şiddetlendi yağış. Damlalar düşleriyle beraber birer ikişer yuvarlanmaya başladı camdan aşağı. Görüntü bulanıklaştı. Damlalara odaklandı. Odaklanarak süzülüşlerine engel olabilecekmiş gibi uzun uzun baktı cama yapışan su katrelerine. Biri kayınca ötekine. Öteki kayınca berikine. Olamadı. Bir süre daha ruhumun yorgun sesini dinledi. Susmaya niyeti yoktu, bu belliydi haykırışlarından. Ne var ki sesinin o bilindik sitemli tonu artık yüreğine dokunmuyordu. Gitgide bir masal etkisi uyandırıyordu bünyesinde. Göz kapaklarına feci bir ağırlık çöktü. Art arda birkaç kez esnedi. Kafasındaki tüm sesler yavaştan çekiliyordu sanki yuvalarına ve önündeki manzara gittikçe bulanıyordu. "Uzun zamandır aradığım hâl." diye düşündü. Uzun bir süredi bunu arzuluyor gibiydi. Uzağında olmayı istediği her şey bir anda bir karaltıya dönüşüyordu ki tam, kısık ama dinç bir sesle irkildi: 

&nbsp;&nbsp;&nbsp;&nbsp;_--Son Durak!.._
