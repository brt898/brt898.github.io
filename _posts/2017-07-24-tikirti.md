---
author: Berat Gönültaş
title: Tıkırtı
type: Öykü
layout: post
x: 200
---


_" 'Tis some visitor,' I muttered, 'tapping at my chamber door -  
Only this, and nothing more.' "_


<br/>

&nbsp;&nbsp;&nbsp;&nbsp;Kokuşmuşluk hakim her şeye.

&nbsp;&nbsp;&nbsp;&nbsp;Ter, kan ve irin. Sıcak boğucu. Terimi sildiğim elimle kalemi tutamaz oluyorum. Pencerede bir ses var. Bir tıkırtı gibi.
 
&nbsp;&nbsp;&nbsp;&nbsp;"Hasta biriyim ben." Bu cümleyle başlıyor Yeraltı'ndan seslenişine Dostoyevski'nin karakteri. Ne kadar da iyi tanımlıyor beni bu cümle. Tüm hayatımın özeti: Hasta biriyim ben.

&nbsp;&nbsp;&nbsp;&nbsp;Dostoyevski, evet, sen de sorumlusun benim bu halimden, Camus ve diğerleri gibi. Zehirli kelimeleriniz de etkili bu hale düşmemde benim; benin, kelimelere inanan ben.

&nbsp;&nbsp;&nbsp;&nbsp;Ses rahatsızlık veriyor artık. Pencereye yönelmeme izin verin. Sesin kaynağına dair en ufak bir tahminden yoksun bir şekilde perdeyi kaldırıyorum. Bir böcek; kara bir böcek. Küçük denilemeyecek bir büyüklükte. İçeriye girmek istiyor. Cama yöneliyor, çarpıyor, nafile. İçimde bir korku. Bir boşluk bulabilir mi sineklikte kendine? İçeriye girebilir mi? Işık; gecenin bu saatinde sönmemiş olan odanın ışığı çekiyor olmalı onu. Işık kapandı. Evin iç taraflarından, burayı da biraz olsun ışıtacak bir lamba yakıyorum. Aklım pencerede, koltuğa oturuyorum.

&nbsp;&nbsp;&nbsp;&nbsp;Normal hayatım, vakit ayırdığım şeyler, yaptığım bütün tablolar, öğrencilerim, okuduğum kitaplar, bilgilerim; her şey şu an ne de boş görünüyor. Bayıcı bir gece bu. Limoni bir günün ardından gelen bayıcı bir gece. Manasız geliyor her şey, daha önce de zaman zaman olduğu gibi. Rol yapıyormuşum sanki, ve oyun bitmiş, seyirciler gitmiş, bir ben kalmışım, ve anlamışım.

&nbsp;&nbsp;&nbsp;&nbsp;Penceredeki ses yok gibi artık.

&nbsp;&nbsp;&nbsp;&nbsp;Şunu da iyi biliyorum. Bu durum, önceki defalarda olduğu gibi, birkaç gün sürecek, belki yarın uyandığımda geçmiş olacak. Ve her şey normale döndüğünde pişman olacağım, şu an içinde bulunduğum bu saçma durumdan ötürü. Ziyan olmuş sayacağım şu dakikaları, saatleri. Zayıflığımın bir sonucu olarak göreceğim. Bir ahmaklık, kitap karakterlerine özeniş gibi gelecek düşününce.

&nbsp;&nbsp;&nbsp;&nbsp;Hasta biriyim ben.
