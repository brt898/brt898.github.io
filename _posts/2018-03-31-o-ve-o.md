---
layout: post
title: "O ve O: 2 Bilinmeyenli 1 Öykü"
author: Muhammed Aydoğdu
type: Öykü
x: "200"
image: oveo.jpeg
---                      
<br/>
&nbsp;&nbsp;&nbsp;&nbsp;Telefonu çalıyordu. Pek arayanı olmazdı şu günlerde. Hele ki bu saatte birisinin onu arıyor olması pek sık karşılaştığı bir durum değildi.

&nbsp;&nbsp;&nbsp;&nbsp;–Selamun aleyküm, ne yapıyorsun?

&nbsp;&nbsp;&nbsp;&nbsp;–Ne olsun, iyi olma mücadelesi veriyorum her zamanki gibi. Şu sıralar odamı değiştirmekle meşgulüm.

&nbsp;&nbsp;&nbsp;&nbsp;–Niye, ne oldu yine? Hayırdır?

&nbsp;&nbsp;&nbsp;&nbsp;–Odamı değiştiriyorum dediysem odamdaki birkaç eşyanın yerini değiştiriyorum sadece, yanlış anlama yani.

&nbsp;&nbsp;&nbsp;&nbsp;–Öyle desene baştan. Demek değişime ihtiyacın olduğuna karar verdin, öyle mi?

&nbsp;&nbsp;&nbsp;&nbsp;–Öyle de denebilir. Belki bu tarz bir değişikliğin bulunduğum şu halden çıkmama da bir faydası dokunur diye düşündüm, her ne kadar pek inandırıcı gelmese de kulağa.

&nbsp;&nbsp;&nbsp;&nbsp;–Hayırlısı bakalım. Onu boş ver de beni dinle. Şimdi ne yapıyorsun biliyor musun, yaklaşık bir saat sonra evden çıkıyorsun, İstanbul Üniversitesi’nin oraya geliyorsun.

&nbsp;&nbsp;&nbsp;&nbsp;–Orda ne işimiz var?

&nbsp;&nbsp;&nbsp;&nbsp;–Ben de çıkıyorum, oraya geliyorum, orada buluşuyoruz. Oradan da Süleymaniye’ye geçiyoruz. Sonra orada bir yemek yiyoruz, sonra da biraz boş boş dolanıp geri dönüyoruz. İtiraz istemiyorum.

&nbsp;&nbsp;&nbsp;&nbsp;–Ya tamam da, yarım kalan işlerim var benim. En azından onların bir kısmını...

&nbsp;&nbsp;&nbsp;&nbsp;–Yarım kalan işlerini tamamlama, öylece bırak. Acelesi yok ya sonra halledersin.

&nbsp;&nbsp;&nbsp;&nbsp;–Olur olur, tamam. Şimdi benim bir saat sonra mı çıkmam gerekiyor?

&nbsp;&nbsp;&nbsp;&nbsp;–Ben çıkarken seni arayacağım, sen de o zaman çıkarsın. Takriben bir saati bulur. Haydi şimdi kapatmam lazım. Görüşürüz sonra.

&nbsp;&nbsp;&nbsp;&nbsp;–Tamam, oldu o vakit. Görüşürüz.

&nbsp;&nbsp;&nbsp;&nbsp;Telefonu kapattıktan sonra göz ucuyla öylecene bir süzdü odayı. Yaptığı değişiklikler hoşuna gitmişti fakat bununla beraber durumun vehametini de fark ediyordu yeni yeni.

&nbsp;&nbsp;&nbsp;&nbsp;–Bayağı dağılmış oda, en azından şuraları biraz toparlayayım da öyle çıkayım. Umarım kendimi işe kaptırıp da çıkmak için gecikmem. Sürekli geç kalıyorum zaten böyle buluşmalara.

&nbsp;&nbsp;&nbsp;&nbsp;Evet, doğru söylüyordu. Gerçekten de hep gecikirdi böylesi buluşmalara. Onunla tanışıklığı ta liseye dayanıyordu. En az yedi sene geçmiştir o günlerin üzerinden. Lise demiştik; evet, devam edelim. Son sınıfta servisten ayrılıp, birlikte yürüyerek gitmeye başlamışlardı okula. O günlerde de aynen böyleydi. Ne yapar eder geç kalmanın bir yolunu bulurdu sanki. Öteki ise büyük bir sabır örneği gösteriyordu bu hususta. Teşrif ettiği vakitse “Davul olasın!” diyerek karşılıyordu onu kahir ekseriyetle. Böylesi birine her gün her gün sabretmek büyük meziyetti doğrusu. Hem de çok büyük bir meziyet.

&nbsp;&nbsp;&nbsp;&nbsp;-Aah, yine geç kaldım! Şimdiye çoktan çıkmış olmam gerekirdi. Neyse oyalanmadan hemen çıkayım bari, daha fazla gecikmeyeyim.

&nbsp;&nbsp;&nbsp;&nbsp;Dışarıda yer yer kapalı bir hava vardı. Önceki gün yağan yağmurla toprak suya doymuştu. Yeni çiçek açmış ağaçlar, kaldırım taşları arasından yükselen otlar, cıvıldayan kuşlar baharın geldiğini fısıldıyordu tüm tazeliğiyle insanlara.

&nbsp;&nbsp;&nbsp;&nbsp;Nihayet kendini evden dışarı atabildi. Binanın kapısından sokağa uzanan yokuşu tırmandı ve sokakta oynayan minik çocukların arasından geçip ulaştı otobüs durağına. Akbil’inde para olup olmadığı hususunda şüpheye kapıldı. Riske girmeye değmez diye düşündü ve hemen ardından hızlı adımlarla ilerdeki büfeye yöneldi. Kartına para yükletip yeniden durağa döndü. Ne var ki otobüs bir türlü gelmek bilmedi. O da daha fazla vakit kaybetmemek için çareyi istikameti Üsküdar olan bir minibüse binmekte buldu. Otobüs daha ekonomik olduğu için ister istemez ona meylediyordu sürekli. Acelesi olduğundaysa minibüsleri kullanmak durumunda kalıyordu ara sıra.

&nbsp;&nbsp;&nbsp;&nbsp;Minibüs, Marmaray, metro derken varmıştı Vezneciler’e. İki farklı çıkışı vardı bu metro durağının: Biri tamamen asansörlüydü bunların, diğerindeyse dört katı yürüyen merdivenlerle çıkmak gerekiyordu. Sebebi bilinmedik bir biçimde uzun olanı tercih etti.

&nbsp;&nbsp;&nbsp;&nbsp;–Acaba gelmiş midir? Aradıysa da ulaşamamıştır zaten, çekmez burda telefon. Neyse birazdan anlarız.

&nbsp;&nbsp;&nbsp;&nbsp;Merdivenleri kullanan yaşlı bir amca dikkatini çekti aniden.

&nbsp;&nbsp;&nbsp;&nbsp;-Bu merdivenler de bitmek bilmedi bir türlü ha, arş-ı âlâya çıkıyoruz sanki!

&nbsp;&nbsp;&nbsp;&nbsp;Yaşlı amca pek de haksız sayılmazdı, uzadıkça uzuyordu bu tatsız yolculuk. Neyse ki sonuncu yürüyen merdivendeydi ve görünmeye başlamıştı gökyüzü. Son birkaç basamağı da kendisi tamamlayıp etrafa bakınmaya başladı meraklı gözlerle.

&nbsp;&nbsp;&nbsp;&nbsp;–Görünürde yok, henüz gelmemiş sanırım. Gerçi diğer çıkıştan da çıkmış olabilir. En iyisi bir arayayım.

&nbsp;&nbsp;&nbsp;&nbsp;“Aradığınız numaraya ulaşılamıyor, lütfen daha sonra…”

&nbsp;&nbsp;&nbsp;&nbsp;–Anlaşılan hâlâ metroda. Neyse canım bekleriz, böylesi daha iyi oldu hatta. Hep ben bekletecek değilim ya insanları.

&nbsp;&nbsp;&nbsp;&nbsp;Ne var ki 15 dakikalık bekleyişin ardından aynı fikirde değildi. Bekletilmenin ne demek olduğunun farkına varmış olacaktı ki sabırsız gözlerle etrafına bakınıp duruyordu.

&nbsp;&nbsp;&nbsp;&nbsp;-Bu kadar da olmaz ki canım. Hiç böyle yapmazdı önceden. Ya hep ben geç kalırdım veyahut hemen hemen aynı saatte kavuşmuş olurduk buluşma yerine. Niye böyle geç kaldı ki acaba?

&nbsp;&nbsp;&nbsp;&nbsp;Bunları düşünürken bir yandan da kulaklığını takmış, yabancı dildeki bir parçayı dinliyordu.

<br/>
&nbsp;&nbsp;&nbsp;&nbsp;"if i'm caught in the fire  
&nbsp;&nbsp;&nbsp;&nbsp;if i'm stuck under water  
&nbsp;&nbsp;&nbsp;&nbsp;would you give away your  
&nbsp;&nbsp;&nbsp;&nbsp;last breath to save me  

&nbsp;&nbsp;&nbsp;&nbsp;if i collapsed on the sidewalk  
&nbsp;&nbsp;&nbsp;&nbsp;and there's no beat in my heart  
&nbsp;&nbsp;&nbsp;&nbsp;would you give away your  
&nbsp;&nbsp;&nbsp;&nbsp;last breath to save me  

&nbsp;&nbsp;&nbsp;&nbsp;breath to save me now.."
<br/>
<br/>

&nbsp;&nbsp;&nbsp;&nbsp;Bir bildirim sesi duydu. Çıkarıp baktı telefonuna. Küçük bir tebessüm belirdi yüzünde, bir video kaydıydı gelen mesajın içeriği. Birkaç ay öncesine aitti kayıt. Durakta otobüs beklerken yanlarına gelen sevimli bir kediyle geçirdikleri o güzel anları ölümsüzleştirmişti bir arkadaşı. Elbette bu mesaj durduk yere gelmemişti; bunu hatırlayınca yüzü düştü birden, kapattı mesajı ve sonra da ekranını telefonunun. Söylenecek pek de bir şey kalmamıştı zaten olan bitenin üstüne..

&nbsp;&nbsp;&nbsp;&nbsp;–Selam.

&nbsp;&nbsp;&nbsp;&nbsp;–Nerdesin Allah aşkına. Yarım saat oldu burda seni bekliyorum. Aleyküm selam bu arada.

&nbsp;&nbsp;&nbsp;&nbsp;–Bir şey olmaz, temiz havayı çekseydin içine bol bol. Bak, mis gibi hava.

&nbsp;&nbsp;&nbsp;&nbsp;–Tabi canım, ne demezsin. Nerden gidiyorduk, biliyor musun?

&nbsp;&nbsp;&nbsp;&nbsp;–Geçen de gitmiştik ya, şurdan. Hatırlamıyor musun?

&nbsp;&nbsp;&nbsp;&nbsp;–Bana sanki şu taraftan gitmeliyiz gibi geliyor ama bilmiyorum. Hatırlamıyorum doğrusu pek fazla.

&nbsp;&nbsp;&nbsp;&nbsp;–Yok yok, burdan işte. Senin şaftın kaymış iyice.

&nbsp;&nbsp;&nbsp;&nbsp;–Ne bileyim, ben hep Sirkeci tarafından gidiyordum Süleymaniye’ye önceleri. Buradan nasıl gidilir bilmiyorum hiç.

&nbsp;&nbsp;&nbsp;&nbsp;–Boş boş otur anca. O kadar boş vaktin var bari İstanbul’u gez. Bak mesela, şu caminin içine girdin mi hiç?

&nbsp;&nbsp;&nbsp;&nbsp;–Yoo, hayır. Ayasofya’ya benziyor biraz. Küçük, şirin bir cami. Tarihî de anlaşılan; baksana, bayağı eski bir yapıymış gibi duruyor.

&nbsp;&nbsp;&nbsp;&nbsp;–Ben daha önce bir defa girmiştim içerisine. İkindiyi kıldın mı? Eğer kılmadıysan kılalım burda beraber.

&nbsp;&nbsp;&nbsp;&nbsp;–Kılmadım fakat Süleymaniye’de kılsak daha iyi olmaz mı sence de?

&nbsp;&nbsp;&nbsp;&nbsp;–Akşamı da orda kılarız. Biz en iyisi ikindiyi burada kılalım.

&nbsp;&nbsp;&nbsp;&nbsp;–Tamam öyleyse, haydi girelim içeri.

(Kalenderhâne Camii: İstanbul’un Vefa semtinde tarihi 9. yüzyıla kadar dayanan Doğu Roma döneminden kalma Doğu Ortodoks Kilisesi formunda bir yapıdır. 18. yüzyılda Osmanlı tarafından camiye çevrilmiştir.)

&nbsp;&nbsp;&nbsp;&nbsp;–Avlunun girişinde bir koku vardı farkettin mi? Çok aşina olduğum bir kokuya benziyordu. Ama nedense çıkaramadım.

&nbsp;&nbsp;&nbsp;&nbsp;Konuşmaya kulak misafiri olmuş, hal ve tavırlarından cami personeli olduğu anlaşılan bir adam:

&nbsp;&nbsp;&nbsp;&nbsp;–Ne kokusu abicim, nasıl bir koku?

&nbsp;&nbsp;&nbsp;&nbsp;–Güzel bir koku, bir bitki kokusu sanırım. Ama ne olduğunu tam olarak çıkaramadım.

&nbsp;&nbsp;&nbsp;&nbsp;–Bahçedeki otları kestim daha demin, onların kokusudur belki.

&nbsp;&nbsp;&nbsp;&nbsp;–Belki.

&nbsp;&nbsp;&nbsp;&nbsp;Namazı kılıp yola koyuldular tekrardan. Çok uzun sürmeyen bir yürüyüşün ardından vardılar Süleymaniye’ye. Hafta içi olması hasebiyle pek fazla bir kalabalık karşılamadı onları.

&nbsp;&nbsp;&nbsp;&nbsp;–Kaç dakika kalmış, bir baksana?

&nbsp;&nbsp;&nbsp;&nbsp;–1 saat 16 dakika. Daha çok var ya, acıktım da bayağı.

&nbsp;&nbsp;&nbsp;&nbsp;Avludan içeri girmeden yürümeye devam ettiler. İki musalla taşı vardı önlerinde. Tam onların arasından geçiyorlardı ki öteki ilginç bir şey fark etti ve heyecanla döndü ona doğru.

&nbsp;&nbsp;&nbsp;&nbsp;–Bak bak, şu sol arkadakiler Fransız!

&nbsp;&nbsp;&nbsp;&nbsp;–Nerden anladın öyle şıp diye?

&nbsp;&nbsp;&nbsp;&nbsp;–Konuşmalarını duydum, Fransızca konuşuyorlar.

&nbsp;&nbsp;&nbsp;&nbsp;–Ee, ne olmuş Fransızlarsa?

&nbsp;&nbsp;&nbsp;&nbsp;–Nasıl ne olmuş? Sanki her gün Fransız turistlerle karşılaşıyorsun bir yerlerde. Dur da birkaç kelime Fransızca dinleyelim..

&nbsp;&nbsp;&nbsp;&nbsp;“an, dö, tğua..”

&nbsp;&nbsp;&nbsp;&nbsp;Bir, iki, üç.. Bu kısa ileri sayımın ardından, cami temalı birkaç fotoğraf çekti Fransız turistlerimiz. Bir film repliği gibi kazındı bu üç kelime zihinlerine bizimkilerin. Gerçi onun pek ilgisini çekmiş değildi bu Fransız grup aslına bakarsak. Aklını kurcalayan başka şeyler vardı belli ki. Ötekiyse bu sene Fransızca dersleri almaya başladığı için büyük bir ilgi ve hayranlıkla izlemeye ve dahi dinlemeye devam ediyordu onları.

&nbsp;&nbsp;&nbsp;&nbsp;–Ne işleri var acaba burada? Fransızcam iyi olsaydı konuşur sorardım kendilerine.

&nbsp;&nbsp;&nbsp;&nbsp;–Ne yani, Fransızcan iyi olsa idi “burda ne işiniz var?” diye mi soracaktın turistlere? Gezmeye gelmişler belli ki, görmüyor musun?

&nbsp;&nbsp;&nbsp;&nbsp;–Maksat konuşmuş olmak, düşünsene Fransa’ya gidiyorsun ve orada az da olsa Türkçe bilen birileri çıkıyor karşına ve seninle muhabbet ediyorlar..

&nbsp;&nbsp;&nbsp;&nbsp;–Ya tamam da, Fransızca'yla Türkçe bir değil ki.

&nbsp;&nbsp;&nbsp;&nbsp;–Bana kalırsa, şu an bizimkilerin Fransızca’ya bakışı nasılsa Fransızların da Türkçe’ye bakışı ondan pek farklı değil.

&nbsp;&nbsp;&nbsp;&nbsp;–O noktada haklısın aslında.

&nbsp;&nbsp;&nbsp;&nbsp;–Gel gel hadi, gidiyorlar. Biz de gidelim peşlerinden.

&nbsp;&nbsp;&nbsp;&nbsp;Cami avlusundaki iftar bekleyişine bir de Fransızca birkaç cümle duyabilme iştiyâkı eklenmişti. Daha sonra avlunun kuzeye bakan tarafına geçip boğaz manzarasını seyretmeye koyuldular. Fotoğraf çekme aşamasını da tamamladıktan sonra oturdular surların üstünde bir yer bulup kendilerine.

&nbsp;&nbsp;&nbsp;&nbsp;–Kaç dakika kaldı?

&nbsp;&nbsp;&nbsp;&nbsp;–Dur bir bakayım. 46 dakika kalmış, bu zaman niye geçmiyor yaa!

&nbsp;&nbsp;&nbsp;&nbsp;–Yapma ya, hakikaten çok varmış daha.

&nbsp;&nbsp;&nbsp;&nbsp;–Ne yapacağız şimdi, oturacak mıyız böyle akşam vaktine kadar?

&nbsp;&nbsp;&nbsp;&nbsp;–Varsa bir fikrin söyle de yapalım. Yürümekten başka bir şey gelmiyor benim aklıma ki onu da fazlasıyla yaptık buraya gelene kadar.

&nbsp;&nbsp;&nbsp;&nbsp;–Kalk hadi kalk, yürüyelim. Böyle kös kös oturmaktan iyidir en azından.

&nbsp;&nbsp;&nbsp;&nbsp;–Bir şeyler anlat madem. Ne zaman arasam hep moralin bozuk. Görünüşe bakılırsa ne okula gittiğin var ne de oturup ders çalıştığın. Ne yapmayı planlıyorsun sınavların başladığında. Artık bir yerden başlasan diyorum.

&nbsp;&nbsp;&nbsp;&nbsp;–Kaç zamandır cidden hiçbir şey yapamıyorum. Yapacak gücü de morali de bulamıyorum kendimde bir türlü. Öyle boşu boşuna geçip duruyor günlerim, saatlerim. Daha buraya ilk geldiğim günleri hatırlıyorum. Keşke her şeye yeniden başlayabilmek mümkün olsa.

&nbsp;&nbsp;&nbsp;&nbsp;–Bak bak, gördün mü? Yanımızdan geçtiler yine.

&nbsp;&nbsp;&nbsp;&nbsp;–Kimler, yine şu Fransızlar mı?

&nbsp;&nbsp;&nbsp;&nbsp;–Evet abi, görmedin mi?

&nbsp;&nbsp;&nbsp;&nbsp;–Ne bileyim, sanki onlara mı bakıyorum? Hem sen de bırak artık şu Fransızlarla ilgilenmeyi. Zaten onlar da ayrılıyorlar mekandan anladığım kadarıyla.

&nbsp;&nbsp;&nbsp;&nbsp;Bulutlar, günbatımı kızıllığına boyanırken şu vakitlerde, İstanbul silüeti eşsiz bir tabloya dönüşüyordu hiç şüphesiz. Kanat çırpan martılarsa vakitsiz çöken şu akşamüstü yorgunluğuna meydan okuyordu âdeta, bir yandan da süslerken semâda asılı duran o kızıl-pembe tabloyu.

Fransızların gittiğine emin olmuş olacak ki gözleriyle etrafta onları aramaktan vazgeçip arkadaşına döndü:

&nbsp;&nbsp;&nbsp;&nbsp;-İyi ki bu şehre düşmüş yolumuz, öyle değil mi?

&nbsp;&nbsp;&nbsp;&nbsp;-Öyle. Her ne kadar şükrünü yerine getirebildiğimi düşünmesem de. Neredeyse 2 sene oluyor buralara geldim geleli. Neler yaptın diye sorsan, pek de hatrı sayılır bir şeyler bulamam sanırım heybemde.

&nbsp;&nbsp;&nbsp;&nbsp;-Yerinde olabilmeyi isteyen binlerce insan var, biliyor musun? Bırak şu melankoliyi, etrafına bak biraz. Hayat devam ediyor tüm süratiyle. Çok değil birkaç yıl sonra arayacaksın şu günlerini. Elindekilerin kıymetini bil.

&nbsp;&nbsp;&nbsp;&nbsp;Farklı açılardan izlemeye devam ettiler bu kadim şehrin aksini. Etrafta birkaç tur daha atıp vaktin yaklaştığını farkeder farketmez daha önceden de gittikleri meşhur kuru fasulyecilerden birine geçip oturdular. Siparişleri isteme hususunda biraz acele etmiş olacaklar ki; yemekler, iftardan 15 dakika evvel geldi masaya.

&nbsp;&nbsp;&nbsp;&nbsp;–Keşke biraz geç söyleseydik siparişleri, bu kadar hızlı geleceğini tahmin etmemiştim. Sen başla istersen. Bekleme beni.

&nbsp;&nbsp;&nbsp;&nbsp;–Beklerim, zaten çok sıcak getiriyorlar, soğumuş olurlar biraz.

&nbsp;&nbsp;&nbsp;&nbsp;–Aaa, gelirken hurma almıştım yanıma, onları da çıkarayım çantamdan. Evet, mumyalanmış hurmalarımız da burada. (streç filmle sarılmış şeyleri böyle ifade ederdi.) Kudüs hurması: Bayağı güzel bir hurma, bayağı da pahalı tabi.

&nbsp;&nbsp;&nbsp;&nbsp;–Belli belli.. Kazıklandım demiyor da.

&nbsp;&nbsp;&nbsp;&nbsp;–Niye okunmuyor bu ezan artık ya, gelmedi mi vakit hâlâ?

&nbsp;&nbsp;&nbsp;&nbsp;–Eli kulağındadır müezzinin..

&nbsp;&nbsp;&nbsp;&nbsp;–Öyledir inşallah.

&nbsp;&nbsp;&nbsp;&nbsp;Ezan okundu, büyük bir iştahla yediler yemeklerini. Ardından tekrar camiye geçip akşam namazı için abdestlerini tazelediler. İçeri girdiklerinde hâlihazırda cemaat halinde namaz kılan bir grup yoktu. Ön saflara doğru geçip kendileri cemaat yaptılar. Namazlarını bitirip kapıya yöneldiklerinde ise, onlara dahil olmak yerine ayrı bir cemaat yapan topluluğu süzdüler anlamsız bakışlarla. Gerçekten anlam verememişlerdi onların bu davranışına. Çok açık bir alanda namaza durmuş olmalarına rağmen "Belki görmemişlerdir." diyerek hüsn-ü zanla yaklaşmaya çalıştılar bu garip vakâya.

&nbsp;&nbsp;&nbsp;&nbsp;–Namazı da kıldık, şimdi ne yapalım? Var mı aklında bir şey?

&nbsp;&nbsp;&nbsp;&nbsp;–Beyoğlu’na gidelim.

&nbsp;&nbsp;&nbsp;&nbsp;–Ne yapacağız ki Beyoğlu’nda?

&nbsp;&nbsp;&nbsp;&nbsp;–Sürteriz, Beyoğlu’nda ne yapılır? Sürtülür.

&nbsp;&nbsp;&nbsp;&nbsp;–Bırak dalgayı, hem hava soğudu iyice. Boş ver Beyoğlu'nu..

&nbsp;&nbsp;&nbsp;&nbsp;–O zaman Eminönü’ne geçelim yürüyerek, sahil tarafına.

&nbsp;&nbsp;&nbsp;&nbsp;–Bak o olur işte. Zaten yokuş aşağı, bıraktık mı kendimizi beş on dakikaya ordayız.

&nbsp;&nbsp;&nbsp;&nbsp;(Birkaç dakika sonra)

&nbsp;&nbsp;&nbsp;&nbsp;Esnafların yoğunlukta olduğu ara sokakların birinde devam ediyorlardı yollarına. Yalnız, saat bir hayli geç olduğundan hepsi kepenklerini kapatıp evlerinin yolunu tutmuştu çoktan. Kuş uçmaz kervan geçmez bir yol izlenimi vermişti bu durum tabii olarak bulundukları sokağa.

&nbsp;&nbsp;&nbsp;&nbsp;–Abi başka yol mu yoktu, nerelere soktun bizi Allah aşkına? Bilmediğim bir anda gözümü burada açmış olsam Elazığ’da, Saray Camii’nin oralarda filan sanacağım kendimi. Bir Allah’ın kulu yok, birileri filan kesse önümüzü kimsenin ruhu duymaz.

&nbsp;&nbsp;&nbsp;&nbsp;–Kesmişlerdi zaten bir keresinde bizim önümüzü. Burada değil tabi ki, orası biraz daha ilerde.

&nbsp;&nbsp;&nbsp;&nbsp;–Oradan da mı geçeceğiz yani? Allah’ım..

&nbsp;&nbsp;&nbsp;&nbsp;–Orası böyle değil cidden, hem bir şey olmamıştı ki o zaman da. Kafaları kayıktı zaten onların, bir şeyler söylemişlerdi abuk subuk. Sonra olaysız dağılmıştık. (hafif gülerek) Zeytinburnu çocukları..

&nbsp;&nbsp;&nbsp;&nbsp;–Hemen varsa bir ana cadde filan oraya çıkalım, buraların böyle olduğunu bilseydim üniversitenin oralardan götürürdüm bizi. Bildiğine eminsin değil mi sen buraları?

&nbsp;&nbsp;&nbsp;&nbsp;–Eveeet. Geldik sayılır, şuradan dümdüz inince sahilin oraya çıkacağız.

&nbsp;&nbsp;&nbsp;&nbsp;–İyi madem, biraz hızlı yürüyelim o zaman.

&nbsp;&nbsp;&nbsp;&nbsp;Sokağın sonunda işlek bir caddeye çıktılar. Sonra bir alt geçitten karşıya geçtiler, sahilde yürüdüler bir müddet. Yatsı ezanını duyduklarında “ayrılmadan evvel namazı da kılsak iyi olur.” düşüncesiyle yakınlarda bulunan bir camiye çevirdiler rotalarını. Namazdan sonraki son istasyonları, Sirkeci Gar’ı yani Marmaray Hattı oldu. Burada yolları ayrılıyordı, farklı yönlere doğru seyahat edeceklerdi bu noktadan sonra.

&nbsp;&nbsp;&nbsp;&nbsp;–Dediklerimi unutma, bir daha ki sefere daha moralli görmek istiyorum seni. Müsait olduğun bir zaman da bizim oraya gel, Aşiyan Müzesi’ni gezdireyim sana.

&nbsp;&nbsp;&nbsp;&nbsp;–Tamam, bakalım. Gelmeye çalışırım yakın zamanda inşallah. Pazartesi ve cuma günleri müsait oluyordun sen, öyle değil mi?

&nbsp;&nbsp;&nbsp;&nbsp;--Aynen, Cuma günleri sabahtan öğleye kadar dersim oluyor. Ondan sonra boşum. Pazartesi günü de bir iş çıkmadığı müddetçe gün boyu müsaitim.

&nbsp;&nbsp;&nbsp;&nbsp;--Anladım. Pazartesi günleri benim için de daha uygun oluyor genellikle. Neyse, tren gelir birazdan, ayrılsak iyi olacak.

&nbsp;&nbsp;&nbsp;&nbsp;–Haklısın. Haydi Allah’a emanet ol, görüşürüz. Yetiştiğinde ararsın.

&nbsp;&nbsp;&nbsp;&nbsp;--Tamam inşallah, sen de Allah’a emanet ol.

&nbsp;&nbsp;&nbsp;&nbsp;Uzun zamandır evden dışarı çıkmıyordu. Bu yüzden bayağı yorulmuştu. Aktarmalı yolculuklar ve diğer günlerine nazaran aşırı hareketli geçen bugününün ardından iyice bitkin düşmüştü. Kendini eve zor attı. Odasına girince kendini biraz tuhaf hissetti, çünkü birtakım şeylerin yerleri değişmişti. Bu denli yorgun olmasında bu durumun da payı olduğu aklına geldi. Birazcık dinlenmek için kendini yatağına bıraktığı esnada telefonundan gelen sesle irkildi.

&nbsp;&nbsp;&nbsp;&nbsp;Telefonu çalıyordu. Pek arayanı olmazdı şu günlerde, hele ki bu saatte birisinin onu arıyor olması pek de hayra alamet bir durum değildi.

&nbsp;&nbsp;&nbsp;&nbsp;–Efendim..

&nbsp;&nbsp;&nbsp;&nbsp;–Yetiştin mi?

&nbsp;&nbsp;&nbsp;&nbsp;–Evet evet, yetiştim.

&nbsp;&nbsp;&nbsp;&nbsp;–Davul ol emi! Niye aramıyorsun öyleyse? Ara dememiş miydim sana yetişince?

&nbsp;&nbsp;&nbsp;&nbsp;–Ya hakkını helal et, aklımdan çıkıvermiş bir an, unutmuşum.

&nbsp;&nbsp;&nbsp;&nbsp;–Uyumak için uykulu gözlerle aramanı bekliyordum. Baktım arayacağın yok ben arayayım dedim. Neyse ne. Ben uyuyacağım artık, haydi hayırlı geceler sana.

&nbsp;&nbsp;&nbsp;&nbsp;–Tamam, Allah rahatlık versin sana da.

&nbsp;&nbsp;&nbsp;&nbsp;Onun da gözlerinden uyku akıyordu. Genelde yaptığı gibi odasının ışığını söndürdü, masa lambasını yaktı. Odaya yayılan sönük ve loş sarı ışığın altında oturdu masasına. Çekmecesini açıp bir defter çıkardı. Bir şeyler karaladı defterine ardından. Sonra bıraktı elinden kalemi. Zaman çok hızlı geçiyordu, bunu tefekkür etmeye başladı. Tekrar açıp defterini iki cümle daha iliştirdi yazdıklarının hemen altına.

&nbsp;&nbsp;&nbsp;&nbsp;“zaman;  
&nbsp;&nbsp;&nbsp;&nbsp;hızla akıp gidiyor biz böyle beklerken..  
&nbsp;&nbsp;&nbsp;&nbsp;bizimse kaybetmeyi deneyecek vaktimiz yok,  
&nbsp;&nbsp;&nbsp;&nbsp;birbirimizi!..”  



<br/>
<br/>
&nbsp;&nbsp;&nbsp;&nbsp;_27 Mart 2018, 00:13  
&nbsp;&nbsp;&nbsp;&nbsp;Küplüce.._  
