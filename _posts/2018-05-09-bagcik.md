---
layout: post
title: Bağcık
author: Berat Gönültaş
type: Öykü
x: "200"
---
<br/>
&nbsp;&nbsp;&nbsp;&nbsp;Yokuşu çıkarken karşılaştım onunla. Elinde az önce çıktığım sanat malzemesi satan mağazanın poşeti vardı. Acaba aynı mekanın yukarıda da mı bir kapısı var diye düşündüm. Bakındım. Yoktu. Muhtemelen alışverişini bitirince benim gibi biraz gezinmeye karar vermişti ve karşılaştığımızda da evine geri dönmek için metroya doğru yürüyordu. Bunu nereden mi biliyorum? Yokuşu biraz tırmanıp köşedeki ATM'den para çektikten sonra metro istasyonuna geri döndüm. Perona gelir gelmez önümdeki ilk bankta gördüğüm yine oydu. Önünden geçip biraz ilerledim. Henüz birkaç adım atmıştım ki tren göründü. Geri döndüm ve onunla aynı kapıdan bindim trene. Beni o da fark etmiş olmalı. Artık kumsalın ortasındaki pırıltılı iki deniz kabuğuyduk. Yan tarafta konuşan iki adamı dinliyordu o. Bense sadece onu izliyordum. Bir sırt çantası vardı. Sol omzunda içine rulo kağıtlar koymaya yaradığını düşündüğüm fakat adını bilmediğim başka bir şey daha vardı. Sağ bileğinde bir bileklik. Parmaklarında üç yüzük. Ve gözleri, ve gözleri.. Yenikapı'da indik. Takip etmeye koyuldum onu. O trenden o trene koşuşturan Yenikapı istasyonu kalabalığının içinde ikimiz. Her adımım onun da benimle aynı metro hattına aktarma yapması için edilmiş birer duaya dönüşüyor. Ama farklı bir trene yöneliyor o. Tekrar birer kum tanesine dönüşüyoruz. Trene biniyorum. Trenin neyden yapıldığını bilmediğim tabanına dikiyorum gözlerimi.

<br/>

---
<br/>

&nbsp;&nbsp;&nbsp;&nbsp;“Time flies but not that quickly.”

&nbsp;&nbsp;&nbsp;&nbsp;Yaklaşık bir saat süren seminerden aklında bu cümle çakılı olarak çıktı. Stanford veya Cambridge Üniversitesi’nden -bu ikisiden biriydi ama hangisi olduğundan emin değildi- İranlı bir bilim insanıydı konuşmacı. Konuşmasının başında söylemişti yaklaşık bir saat kadar konuşacağını. İlk yarım saati bir konuya, ikinci yarım saati bir diğer konuya ayırmayı planladığını da söylemişti. İngilizce olan konuşması devam ettiği sırada saatine baktı ve kendine has aksanıyla on dakikası kaldığını söyledi. Dinleyicilerden biri, kafası karışık, telefonundan saati kontrol etti ve henüz yirmi dakika geçmişken konuşmacının neden “on dakikam kaldı” dediğini anlamlandıramadı. Bunu fark eden konuşmacı gülümseyerek o dinleyiciye baktı, “ilk yarım saatin bitmesine on dakika kaldı” diye düzeltti ve ekledi: “Time flies but not that quickly.”

&nbsp;&nbsp;&nbsp;&nbsp;Kendi düzeyi için epey ağır olan bu seminerden edindiği en güzel şeyin bu cümle olduğunu düşünmekteydi. Anlaştıkları gibi tam saat dörtte arkadaşıyla taksi durağının önünde buluştular. Oturup biraz konuşmak için bir kafeye girdiler. Pek kalabalık değildi. Akşamları kalabalık olurdu burası. Tahinli suflelerini yedikten sonra kendisi çay, arkadaşı ise sahlep içti. Suflenin üstüne sahlebin pek iyi gitmediğini söyledi arkadaşı. Haklı olmalı diye düşündü. Çayından yükselen buharları izledi. Çıkarken hesabı o ödedi.

&nbsp;&nbsp;&nbsp;&nbsp;Metro istasyonunun yanından geçerken gördüğü kendi yaşlarında başka bir gencin elindeki sarı poşet dikkatini çekti. H. İ. Sanat Malzemeleri. Otobüse bindi, sahilde indi ve vapurla Kadıköy’e geçti. Kadıköy’ün bilindik kitapçılarından birine girmesiyle birlikte aynı sarı poşeti yine, fakat bu defa bir kızın elinde gördü. Aynı poşeti aynı gün içinde iki defa görmesi ona şaşırtıcı geldi, ve yüzünde tebessümle, “poşetin üstünde yazan yere bir gün uğramalı” diye düşündü. Aradığı özel bir kitap yoktu. Raflara bakındı, ilgisini çeken bir şey olmayınca kitapçıdan çıktı.

<br/>

---
<br/>

&nbsp;&nbsp;&nbsp;&nbsp;Eve varmasına iki sokak kalmıştı. Yağmur çiseliyordu. Ortasından geçmekte olduğu parkta hiç kimse yoktu. "Çkırrt" Yağmur yağınca gün yüzüne çıkan salyangozlardan birini farkında olmadan ezişinin sesiydi bu. Adım attığı yere bakmadığı için üzülmüştü. Fakat çıkan sesi taklit etmekten de alıkoyamadı kendini. "Çkırrt"

&nbsp;&nbsp;&nbsp;&nbsp;Zili çalmadı. Anahtarıyla açtı kapıyı. Kimse yoktu. Girişteki aynaya kardeşiyle birlikte pazara gittiklerine dair bir not iliştirmişti annesi. Babasının ise işten çıkış saati henüz gelmemişti. Odasına geçti. Henüz akşam olmamıştı fakat etraf loştu. Masa lambasını yaktı. Gidip elini yüzünü yıkadı. Üstünü değiştirdi ve masaya oturdu. Üstünü değiştirmeden rahat edemezdi evde. Hapşırdı. Masanın kenarında duran mendillerden biri ile burnunu sildi. İkinci çekmeceden mor bir defter çıkardı.

<br/>
&nbsp;&nbsp;&nbsp;&nbsp;_"Sevgili günlük,_

&nbsp;&nbsp;&nbsp;&nbsp;_Bilmem özledin veya merak ettin mi beni? Zira yaklaşık bir haftadır yazmıyorum. Belki de birilerini düşünemeyecek kadar meşgulsündür ve beni de hiç mi hiç merak etmemişsindir. Ama benim birilerinin başını ağrıtmaya ihtiyacım var._

&nbsp;&nbsp;&nbsp;&nbsp;_Her zamanki şeyleri atlayacağım. Okula giderken yine metroya bindim, yine aynı dersler, yine aynı yollar. Bir bebek ağlıyordu metroda -bu bile sıradan._

&nbsp;&nbsp;&nbsp;&nbsp;_Bugün H. İ. Sanat Malzemeleri'ne uğradım. Daha sonra bir büfeden çikolata aldım kendime. Garip olan şu ki hala yemiş değilim o çikolatayı. Yolda yemeyeceksem neden aldım ki ben bunu? Neyse. Eve dönmek için metroya yürüdüm büfeden sonra. Peronda oturmuş metroyu beklerken bir çocuk geldi. Elinde benim elindekinin aynısı H. İ. Sanat Malzemeleri'nin poşetinden. Önümden geçti. Trende yine beraberdik. Yenikapı'da inince de ardımda yürümekteydi. Marmaray'a aktarma yapmak için yürüyen merdivenden inerken arkama dönüp baktım. Yoktu._

&nbsp;&nbsp;&nbsp;&nbsp;_Bir aktarmanın daha ardından Kadıköy'e varınca düzenli olarak yaptığım haftalık kitapçı ziyaretim için her zamanki kitapçıya girdim. Her şey sıradandı. Ta ki karşımda dikilip elimdeki poşete bakan uzun dağınık saçlı çocuğu görene dek. Birkaç saniye poşete baktıktan sonra garip bir gülümseme ile başını çevirdi. Dönüp de bana bakmadı mesela. Baktıysa da ben görmedim. Garip. Rafların arasında dolaştı biraz. Elime bir kitap almış inceliyordum. Bir an başımı kaldırdım ve onu göremedim. Çıkmış olmalıydı. Kitabı yerine bırakıp aceleyle ben de çıktım kitapçıdan. Sokağa baktım uzun uzun. Gitmişti._

&nbsp;&nbsp;&nbsp;&nbsp;_Başın sanırım yine şişti._

&nbsp;&nbsp;&nbsp;&nbsp;_Dilin olsa "sus artık" derdin belki. Ha, bir de yeterince kaba olmalıydın bunu söyleyebilmek için. Aslında sen de haklısın; sanane, değil mi tüm bu anlattıklarımdan?"_

<br/>

---
<br/>

&nbsp;&nbsp;&nbsp;&nbsp;Kapıya asılı listeye ismimi yazıp koridordaki sandalyelerin birine oturuyorum. Benden önce biri daha gelip adını yazmış. Fakat ortalıkta yok. Tek başımayım. Geçenlerdeki seminer de bu binada idi. Kapısı aralık olan odanın içinden aralarında konuşan asistanların sesi geliyor. Daha yirmi dakika var sınav kağıtlarımızı görmemiz için belirlenen zamana. Binaya giren birkaç kişi oluyor. Fena ıslanmışlar. Kendi hallerine gülenler var. Daha gergin olanlar var. Çok geçmeden bir kız geliyor. Siyah kısa kesimli saçları ıslanmış. Aslına bakılırsa baştan ayağa ıslanmış bu kız. Mayıs ayında olmamıza rağmen epey yağmur yağıyor şu an. Adını yazıyor hemen listeye. Gözlerime bakmıyor ama üstümde gezindiriyor gözlerini. Yandaki sandalyeye oturuyor. Az sonra kalkıp dışarıya bir göz atıyorum. Giren çıkanlar oluyor yine. Tekrar yerime geçerken göz göze geliyoruz. Şimdi o kalktı. Sandalyelerin karşısındaki masadan destek alarak ayakta bekliyor. Yine bakmıyor bana. Ama başı bana doğru dönük. Bütün elbiseleri siyah. Ayaklarında rahat görünen yazlık bir çift ayakkabı var. Sol ayağındakinin bağcığı açılmış. Eğilip bağcığını sıkıştırıyor ayakkabısının içine. Asistanlardan biri kapıyı iyice açıp "gelin" diyor. İçeriye girince bir başkası "başka kimse yok mu" diye soruyor hayretle. "Yok" diyoruz. Yine de çıkıp bir kontrol ediyor.
