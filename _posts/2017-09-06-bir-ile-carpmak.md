---
layout: post
author: Berat Gönültaş
type: Öykü
title: Bir ile Çarpmak
x: "200"
---


_<a href="http://www.ceriha.com/2017/08/28/sifira-bolmek.html" target="_blank">Sıfıra Bölmek</a>'in devamı.._


<br/>
&nbsp;&nbsp;&nbsp;&nbsp;Artık eve dönsem iyi olur. Epey geç oldu. Ben de fazlasıyla yorgun düştüm. İhtiyaçlarımı karşılamak dışında, bakayım.. saat şimdi 10, geldiğimde de öğlen 2 filandı; yani yaklaşık 8 saattir buradayım. O da şimdi ailesiyledir. Bir keresinde neden ayrı eve çıktın diye sorduğumda “Yalnız kalamamak; kaçmak istemek fakat kaçacak, yalnız kalabilecek bir yer bulamamak nasıl bir duygudur, bilir misin?” diye sorarak cevap vermişti. Evine çok gelen gideni olmadığına eminim. Ben de sadece bir kez gittim. Loş odalarda yürümüyor adeta zar zor duvardan duvara atıyordu kendini. Öyle bir hali vardı. Ve bu halini benden gizlemeye çalışıyordu sanki. Bilemiyorum.

&nbsp;&nbsp;&nbsp;&nbsp;Onunla lisede aynı sınıftaydık. O zamana dayanır tanışıklığımız. Babası ne iş yapıyordu hiçbir zaman bilmedim ama durumlarının pek iyi olmadığını biliyordum. Geçenlerde geçmişten söz açıldı. “Tek kelime bile konuşulmayan sofralarımız olurdu bizim. Hepimiz bilirdik, ama sözünü etmezsek yok olacak sanır ve öylece susardık. En azından ben bu yüzden susardım.” demişti. Lise bittiğinde ben Amerika’ya gittim. İletişimimiz kopmadıysa da güçleşti. Ben Amerika’ya giderken o ise burada, şimdi öğrenci yetiştirdiği bu okulda öğrenim görmeye başladı. Babam burada profesördü o zamanlar, babamdan da dersler aldı. Üniversite bitince eğitim için Fransa’ya gitti. Bense Amerika’da devam ettim. Ve şimdi ikimiz de buradayız.

&nbsp;&nbsp;&nbsp;&nbsp;Sabah kuzenim aramış. Sonradan gördüm. Ne için aradı, kim bilir? Geçenlerde dayım mal mülk derdine düşmüş. Dedem vefat edeli hakkında konuşulmayan memleketteki birkaç tarla için ortalığı aleve vermiş. Annemden önce beni aramış. Herhalde beni daha kolay lokma buldu. Konuyu açar açmaz o, daha önce annemle ve babamla nasıl konuştuysak onları söyleyip konuyu kapattım. Mirastan tek kuruş istemiyoruz.

&nbsp;&nbsp;&nbsp;&nbsp;Genel olarak da akrabalarımla aram pek yoktur. Çocukken anlamakta zorluk çekerdim akrabaları ziyaret etmenin ve onlarla bağı koparmamanın neden dini bir yükümlülük olduğunu. Emir olmasa bile herkesin yapacağı çok kolay bir şey gibi gelirdi bana. Ancak şu yaşıma geldiğinde anlıyorum, aslında ne denli ağır bir şey olduğunu. Kendi teyze, dayı, amca, hala ve kuzenlerimdense anne ve babamınkilerle birlikte olmayı seviyorum. Aradaki uzaklıktan belki. Onlarla olan ilişkilerin daha içten, çıkar gözetmeksizin yürütüldüğünü de sanıyorum. Bu da uzaklıkla ilintili denebilir. Belki de tümden yanılıyorum.

&nbsp;&nbsp;&nbsp;&nbsp;Yanılmak dedim de, ne çok yanıldım şu ana dek. Onlarca, belki yüzlerce defa. Yanlış edimler, yanlış insanlar, yanlış kitaplar.. Ve bunu bilmek, bundan sonra da yanılmaya devam edeceğim gerçeğini değiştirmiyor. Kulağa saçma geliyor, ama öyle değil. Bu durum insan olmak ne ise tam olarak o.  
<br/>

---
<br/>
&nbsp;&nbsp;&nbsp;&nbsp;Bugün dersin sonunda söylediği -söylemekten vazgeçtiği mi demeliyim- o şeye anlam veremedim. Ne diyecekti acaba? Akıl yürüterek ancak bir yere kadar varabiliyorum. Şöyle ki, samimi bir şekilde söylüyorum demişti. Genelde insanlar bunu birini övecekleri zaman söylemez mi? Acaba diyorum, bizim hakkımızda hoş şeyler mi söyleyecekti? Ve sonra da şımarmayalım diye vazgeçmiştir. Ama bu pek mantıklı gelmiyor. Bana kalırsa vasat bir sınıftık. Sıradandık. Ne notlarımız havalarda uçuşuyordu ne de başka bir şey. Bilemiyorum ve hiçbir zaman da bilemeyeceğim, hocamızın söylemekten vazgeçtiği o şeyin ne olduğunu. Kendisine daha sonra sorabilirim aslında. Hatırlar mı ki? Hatırlasa da söyler mi ki? Denersem bir şey kaybetmem.

&nbsp;&nbsp;&nbsp;&nbsp;Bir şeyi bilmek ile o şeyi başkasına aktarabilmenin ne denli farklı şeyler olduğunu gösterdi bana. Anlattığı her şeyi öteki hocalarımız da biliyor, ama acı tecrübelerle biliyorum ki ötekiler böyle anlatamıyor. Okulları sevmem. Eğitim denen şeyin böyle sistematik yapılmasını doğru bulmuyorum. Ama o, bu konuda bana umut verenlerden. Bütün hocalar en azından onun gibi olabilselerdi dünya daha farklı bir yer olabilirdi. Abarttığımı düşünüyorsunuz. Eh, en azından üniversiteler çok daha farklı olurdu. Öğretme işi nasıl yapılır biliyor. Hani derler ya, beynini açıp da bilgiyi sokamaz kimse; artık o kadar da emin değilim bunun doğruluğundan. Enerjik ve neşeliydi derslerde. Bu bize de yansıyordu, derse tutunabiliyorduk. Arada amfinin içinde aramızda dolaşırdı. Anılarını anlatırdı.  
<br/>

---
<br/>
&nbsp;&nbsp;&nbsp;&nbsp;Bir aile dostumuzun arabasındayız. Akşam vakti. Şehre dönüyoruz. Mezarlık ziyaretine gitmiştik. Sonra da ilçedeki birkaç akrabaya uğradık. Bu aile dostumuzun da şehre döneceğini bildiğimizden onunla döndük. Tatil neredeyse bitti. Hayal ettiğim gibi bir tatil olmadı. Daha verimli günler hayal etmiştim. Hep böyle olmaz mı zaten, hayaller hep daha güzel olmaz mı? Öyle sanıyorum ki yanılıyorum. Son zamanlarda başıma gelen birkaç olayı baz alarak kapıldığım yanlış bir düşünce benimkisi. Yeni yapılmış bisiklet yolundan bahsediyor arabasında olduğumuz abi. Yola değil, kaldırıma yapılmalıydı diyor. Haklı gibi.

&nbsp;&nbsp;&nbsp;&nbsp;Yine onu düşünüyorum. Aklımda canlandırmaya çalışıyorum tekrar.

&nbsp;&nbsp;&nbsp;&nbsp;“Size çok samimi bir şekilde şunu söyleyebilirim ki..”

&nbsp;&nbsp;&nbsp;&nbsp;Neyi, neyi.. o şey ne?

&nbsp;&nbsp;&nbsp;&nbsp;“Yo, yo. Vazgeçtim. Söylemeyeceğim.”

&nbsp;&nbsp;&nbsp;&nbsp;Çıkabiliriz.
