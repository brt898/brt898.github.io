---
layout: post
author: Berat Gönültaş
type: Deneme
title: "Her İlimize Bir -Hayır, On- Üniversite Kampanyası versus Adrese Göre Okul / Tüm Bunların Ardından: Size İşinizi Ben mi Öğreteceğim?"
x: "250"
---


_-Ya bir kasıt var ya da ahmaklık.  
-Kasıtlı bir ahmaklık._


<br/>

&nbsp;&nbsp;&nbsp;&nbsp;Bildiğiniz üzere son yıllarda hızla, devlet eliyle de olmak üzere birçok üniversite açıldı, açılıyor. Öyle sanıyorum ki her ilde en az bir üniversite var. Üniversitesi olmayan iller varsa bile bu illerin sayısı bir elin parmaklarını geçmez diye sanıyorum. Birçok üniversitemiz var. Bunun bir sonucu olarak birçok üniversite mezunumuz da var. Adına üniversite denilen bu binalardan en az dört yıllık çaba sonucunda ellerine birer kağıt parçası tutuşturulmuş bu mezunlar, gayelerine ulaşmışken, bunun kapı aralamasını umdukları yeni hedefleri olan iş bulmada çektikleri zorluklar nedeniyle, pardon, kendilerine -üniversite mezunu kendilerine- layık iş bulmada çektikleri zorluklar nedeniyle depresyona girmekten kendilerini kurtaramamaktadırlar. Tabi, bu bunalım sürecini görmezden gelirsek herkes halinden memnun. Ana-babalar birkaç sene daha oğullarını veya kızlarını bir işle meşgul görmenin huzurunu, öğrenciler boş bir hayat yaşamıyormuş hissinin verdiği huzuru, şehir esnafı işlerindeki artışın verdiği huzuru, politikacılar bu sayılan huzurların sandığa yansımasının huzurunu hep birlikte yaşamaktadırlar.

&nbsp;&nbsp;&nbsp;&nbsp;Hal böyle olunca, herkesi huzura erdiren birçok üniversite var bulununca, ortalıkta ne idüğü belirsiz kişilerin öğretmen olarak baş göstermesi de kaçınılmaz oluyor. Öğretmenliğe ölüp bitmeyen, hatta bu işe yatkınlığı uzaktan yakından olmayan -şunun şurasında kaç kişinin yaptığı işe yatkınlığı var ki; harbi, bir işe yatkın olup olmamak ne zamandan beri onu yapmaya karar vermek için bir faktör? tek faktör para değil miydi yahu?- sadece matematikteki veya diğer bir dersteki beceriksizliği hasebiyle sıralamasına -“kaderine”- boyun eğerek öğretmenliği seçmiş bu yaratık eminiz ki mükemmel bir öğretmendir. Kuşkunuz mu var? On dakika dinleyin de şu yaratığı, bi anlatsın kendini, yerseniz kuşkunuz kalmaz.

&nbsp;&nbsp;&nbsp;&nbsp;Her ile bir değil, on üniversite. Yeni sloganımız bu. Bakan Çavuşoğlu: "Manavgat'a bir devlet üniversitesi kuracağız, Antalya'ya 10 tane üniversite kuracağız, 700 bin öğrenci olacak, bunların da yüzde 20'si yabancı olacak. Şimdi 5 üniversite var, ama 10 üniversite kurduğumuz zaman, Antalya gelir elde edecek." Antalya gelir elde edecek, anlatabiliyor muyum? Üniversite kurmaktaki amaç başka ne olabilir ki?

&nbsp;&nbsp;&nbsp;&nbsp;İmam hatipler -kendisinden bezilmiş çocuğu ıslah okulları- hızla yayılırken, biliyorsunuz, liseye geçişte yeni sistemimiz adrese dayalı model. Yerseniz, bu model zaten ortaokul ve ilkokul seviyesinde yıllardır yürürlükte. İl milli eğitim müdürleri sülale olarak çocuklarını mahallenin okuluna gönderiyor. Yediniz mi? Bence yiyin. Pek muhtemel ki milli eğitim müdürleri iyi okulun bulunduğu "iyi" mahalleye kurulmuştur zaten. Kurulmamışsa da.. eh, milli eğitim müdürü be kardeşim, anlarsınız işte. Türkiye iyiye gidiyor. Türkiye uçuyor. Türkiye dünya devi. Siz bu son üç cümleyi okurken birileri de bir yerlerde yolunu buluyor.

&nbsp;&nbsp;&nbsp;&nbsp;İmam hatip demişken, bir imam hatip ortaokulunda görev yapan kendisine matematik öğretmeni denilen birini anlatmadan edemem. Tatile iki hafta kala çocukların yorulduğunu düşündüğünden, diğer çoğu meslektaşı gibi, ders işlemeyi bırakan bu eğitim aşığı, zaten çoktan konuları bitirmiştir. Aralarından doktorların, mühendislerin, avukatların -sıralamaya dikkat, aman şaşırmayın. not: mühendis mi önce gelmeli yoksa avukat mı, bu konu hala bazı çevrelerce tartışılmaktadır.- çıkacağı bu çocukların her biri bu yoğun çalışmadan sonra matematik uzmanı kesildiğinden dolayı tekrar yapmayı da aklının ucundan geçirmeyen bu zat, "aldığınız para helal mi?" sorusuna kolaylıkla "benim içim rahat" diyebilmiştir.

&nbsp;&nbsp;&nbsp;&nbsp;Üniversite konusuna dönersek; en az, az önce bahsi geçen kişinin sahip olduğu kadar bir iç rahatlığıyla çocuklarınızı bu üniversitelere gönderebilirsiniz. Zira tümü "yerli ve milli" olan bu üniversiteler "yerli ve milli" kadrolarla donatılmaktadır. Eskilerden birkaç "yerli ve milli" olmayan üniversite kalmışsa da onlar da yavaş yavaş ıslah edilmektedir. Tabi ki "yerli ve milli" oluşu tartışmalı, kâr amacı gütmediğini iddia eden ve korsan olan tüm eğitim faaliyetlerine karşı devletimiz elinden gelen her yolla onların işlerine köstek olmaktadır. Kimi kandırıyorlar, bu devirde kâr amacı gütmemek de ne demek, devletimiz bu lafları yemez. Tüm eğitim kurumlarının "yerli ve milli"leşme süreci hızla devam ederken, çocuklarınızı, bir zamanlar Türkiye'de "yerli ve milli" üniversite bulamadığı için Cumhurbaşkanımız Erdoğan'ın yaptığı gibi yurtdışında okutmanıza gerek kalmamıştır.

&nbsp;&nbsp;&nbsp;&nbsp;İnsanlar ahlaklıysa bir sisteme gerek yoktur. İnsanlar ahlaksızsa da bir sisteme gerek yoktur. Zira sistem her ne kadar adil ve tercih edilesi olursa olsun, onu işlemez hale getirmek hiçbir zaman zor bir iş olmayacaktır.

&nbsp;&nbsp;&nbsp;&nbsp;Tüm bunların ardından, bir keresinde zabıtayı aradığımda telefona çıkan kişinin aklına gelen soru kimilerinizin de aklında oluşmuş olabilir.

&nbsp;&nbsp;&nbsp;&nbsp;-Bize işimizi sen mi öğreteceksin?  
&nbsp;&nbsp;&nbsp;&nbsp;-Evet, size işinizi ben öğreteceğim.  

&nbsp;&nbsp;&nbsp;&nbsp;Size işinizi biz öğreteceğiz. Biz kim miyiz? Biz tanıma gelmeyiz. Siz bizi cahil, oturaksız ve geçimsiz bilirsiniz. Biz sizin işlerinizin cahiliyiz, sizinle aynı mecliste oturmak bize züldür, işleriniz ve sizle geçinmemiz mümkün değil, sizin de bizle. Çok değer verdiğiniz demokrasi bizi idama mahkum eder. Ölüme gülümseyerek giderken ölmesini de size biz öğretiriz.
