---
layout: post
author: Berat Gönültaş
type: Deneme
title: Is My Verse Alive? veya İtaatin Yolunda İtaat Yahut Bunalım
x: "200"
image: ismyverse.jpeg
---
<br/>
“Much Madness is divinest Sense -  
To a discerning Eye -  
Much Sense - the starkest Madness -  
’Tis the Majority  
In this, as all, prevail -  
Assent - and you are sane -  
Demur - you’re straightway dangerous -  
And handled with a Chain -”  

&nbsp;&nbsp;&nbsp;&nbsp;Okuduğunuz dizelerin sahibi 1830 yılının 10 Aralık günü dünyaya gelmiş Amerikan şair Emily Dickinson, Thomas Wentworth Higginson adlı eleştirmene 4 şiirini beraberinde gönderdiği mektubuna şöyle başlamış:

“Mr. Higginson,  
Are you too deeply occupied to say if my Verse is alive?  
...”

“Bay Higginson,  
Çok mu derinden meşgulsünüz Şiirimin diri olup olmadığını söylemek için?  
...”

&nbsp;&nbsp;&nbsp;&nbsp;Hayattayken bir düzineden daha az sayıda şiiri yayımlanmış olan şairin, ancak öldükten sonra yayımlanabilecekti toplam sayısı 1800 civarında olan şiirleri.
<br/>
<br/>

---

<br/>
“Assent - and you are sane -  
Demur - you’re straightway dangerous -  
And handled with a Chain -”  

“Onayla - ve aklı başındasın -  
Karşı çık - anında tehlikelisin -  
Ve bir Zincir ile idare edilirsin”  
<br/>

&nbsp;&nbsp;&nbsp;&nbsp;Elinde gücü bulunduranların neden bunu, itaatı ve onaylanmayı istediğini anlamak için uzunca düşünmeye gerek yok. Peki itaat edenler neden itaat ediyor, neden uymamazlık etmiyor dersek, buna da cevap bulmak zor değil. ‘Aklı başında’ olduğunu kanıtlamak ve başkalarından böyle olduğunu duyabilmek için. Rahatsız edilmemek için. Zincirlenmemek için; zincirlenmeyi gerektirmeyecek şekilde, zaten zincirli bir şekilde hareket ederek. Karşı çıkanlar, belli şekilde davranılmasını/düşünülmesini isteyen güç için tehlikeli görülmek bir yana, uyum sağlamışların da huzurunu bozar. Sahip oldukları düzenin bozulacağından endişe ederler. Karşı çıkanın varlığı, onlara görünmez zincirlerini hatırlatır. Onun gibi önlerine konulanı onaylamayı reddetmiş olamamanın verdiği rahatsızlığı, karşı koyanı ve eylemini küçümseyerek yenmeye çalışırlar.

&nbsp;&nbsp;&nbsp;&nbsp;Onaylanmak isteyenler yalnızca gücü elde bulunduranlar değil. Toplumdaki her birey kendi düşüncelerinin onaylandığını bilmek ister. Bu yüzdendir çoğunluğun kendi siyasi görüşüne yakın bir tv kanalından haberleri takip etmesi. Sosyal medya hesaplarından gelen bildirimleri içimizde büyük bir hoşnutlukla karşılamamız da bundandır. Sosyal medyanın, bu açıdan, toplumun büyük kesiminin onaylanacak sözler üretme arayışına girmesinde bir etmen olduğu söylenebilir. Öteki insanların da kendi düşündüklerini duymak istediklerini bilir ve buna göre hareket ederiz. Onaylanabilmek adına diğerlerini onaylayan sözler üretiyoruz. Kendimizi onaylatmak adına kendimiz olmaktan çıkıyoruz belki. Onaylanarak huzura ermiş insanlar da bir tık’ı esirgemeyerek bizi onaylıyor. Herkes ermiş muradına..

&nbsp;&nbsp;&nbsp;&nbsp;Birileri tarafından makul bir insan olarak görülmek istiyorsak, yapmamız gereken şey onların düşüncelerini onaylamaktır. Ardından ne kadar makul, keskin görüşlü, kavrayış sahibi bir insan olduğumuz konusunda söylenenleri keyifle dinleyebiliriz. Bir istisna değilseniz, etrafınızın nasıl sizin gibi düşünenlerle dolu olduğunu görebilirsiniz. Tabi bilemiyorum; onlar mı sizin gibi düşünüyor, siz mi onlar gibi düşünüyorsunuz, yoksa hepiniz size sunulan belli bir düşünceye mi kapılıp gittiniz. Kapılıp gitmek. Kendini akıntıya bırakıp rahat etmek varken karşı koymak pek akıllıca değil gibi. Yanlış bir yere varırsak bile suçu yükleyebileceğimiz bir akıntı vardır. Akıntıya kapılıp gitmişizdir, bizim bir etkimiz yoktur buraya varışta. Gerçekten öyle mi? Arabanın direksiyonunu çevirmemenin getirecekleri, çevirdiğimiz takdirde olacaklar kadar sorumlu olduğumuz şeyler değil mi? Allah’ın huzurunda her kul tek başına hesap verecek, akıldan çıkarılmaması gereken önemli bir şey bu.

&nbsp;&nbsp;&nbsp;&nbsp;Uyum sağlama işinin hiç mi faydalı bir yanı yok diye sorulabilir. Söyledim aslında, öncelikle rahat ediyorsunuz. Bunun dışında, sürü psikolojisinin koyunları kurtların saldırılarına karşı daha güvenli bir konuma soktuğu da kesin. 4. Levent’e metroyla gelmiş ve S. Gökçen Havalimanı’na gidecek otobüsün nereden kalktığını bilmiyorsanız valizli insanları takip etmek sizi hedefinize ulaştırabilir. Bu işi otobüse kadar sürdürmeyi bilmek gerek. Yoksa yanlış uçağa binmeye yeltenirken kendinizi bulmanız kaçınılmaz olur. Zira aynı sürü psikolojisi tüm koyunları teker teker uçurumdan atlatmaya da kadir.
