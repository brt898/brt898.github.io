---
layout: post
author: Hilâl Köroğlu
type: Deneme
title: Müptezellik
x: "200"
image: DHLyWy1WsAE3Yuo.jpg:large.jpeg
---
<br/>
&nbsp;&nbsp;&nbsp;&nbsp;Bir avuç tuz büsbütün ne kadar sevilmez ise işte o kadar biz bu çağa tat vermedik. Orucu bozmayan durumlar arasında akıl kârı görülmediğinden bahis konusu olmuş "bir avuç tuz yemekten" bahsediyorum. O kadar  hükümlü ama hükümsüz ki... Elini diline sürdüğünde fark edilmeden gelen tat kadar bile değeri yok. Bozmuyor. O kadar asık bir tat...

&nbsp;&nbsp;&nbsp;&nbsp;İnsanların damaklarındaki yaralara değiyoruz. Mikrobunu kırmak mühim değil. Parmaklarında unuttukları kesikleri bulup binbir türlü iğnelerle deşiyoruz birbirine kavuşmaya çalışan derilerini. Köprü altı hislerini dürtüp kaçıyoruz oradan. Aşikâre vurun onları, dağıtın diye göğsümüze taktılar bir alâmet. Söke söke alıyoruz ne alınmışsa evvelden. Bize müptezel dediler. İkindileri toplanır, yatsılığımızı yemeden uyumayız.

&nbsp;&nbsp;&nbsp;&nbsp;Çiğ vakitleri gözetmek bize düştü. Kollarından tutup en sade düşünenleri bile uçurumun kenarına getiririz. Orada kalır. Düşerse kazanır. Dönerse uçurumun kenarına gelmeye ikinci kez hak kazanır. Güneşin doğuşunda perdeleri kapattırırız.

&nbsp;&nbsp;&nbsp;&nbsp;Sentetik düşünceler aşılarız. En saf düşündükleri an, çoktan kayıtlı cümleler yerlerini almıştır. Bize müptezel derler. Tutarsızları, tutarsız olduklarına inandırmaya çalışırken asıl meseleyi unutturur, akıllarını oyalarız.

&nbsp;&nbsp;&nbsp;&nbsp;Olanca eşyayı zıddıyla bilinmesi yerine bilinememezliğe sürükleriz. Burada cam şeffaf değil mesela. Su ateşte yanabiliyor. Taş sert değil. Karmaşık ama anlamlı.

&nbsp;&nbsp;&nbsp;&nbsp;Müptezel derler bize. Sokaklara dağılıp serseri kafaları tespit ettiğimiz an; gün, günlükten çıkar. Görünmüyor gibiyiz. Ama gölgeden bir ilerisi suret olarak kalırız insanların yanında. Bacaları tutan biziz. Kapı eşiğinde biz.

&nbsp;&nbsp;&nbsp;&nbsp;Muvazzaf asker değiliz ama 'gibi' olmamız  bile daha fazla 'yüklü' yapıyor bizi. Göğün ne taraftan çatlayacağını seyreder dururuz. Ama yönlere  de var bi' düşmanlık... Geriye bakamayız. Gerilere, en arkaya düşmanlık bizde...
