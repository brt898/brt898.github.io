---
layout: post
title: Gözlerim Ararken Denizi
author: Berat Gönültaş
type: Şiir
x: "200"
image: andreea-chidu-234595.jpg
---
<br/>
Bir karınca iniyor merdivenden  
Siren sesleri altında  
Karınca kararınca  
Merdivenden inen kara bir karınca  

Yok mu bir fikri olan  
Sessizliğini yıllar sonra bozacak  
Deyiverecek nedir bu başımıza gelen  
Başımızın ona doğru gittiği bu yol nereye çıkar?  
Harbi, kaldı mı bir başımız?  
Bir zamanlar varmış  
Alıp başımızı  
Gidermişiz geçerek ekinlerin arasından  

"Evet, İrfan abi, hava soğudu."  
Etrafı buruşturan soğuk değil, hayır  
Hava pis kokuyor  
Kirletti havayı kötü kokan nefesimiz  
Hava artık pis kokuyor  
Fakat ötmekten vazgeçmiyor kuşlar  
Yalnız bırakmıyor şafağa yetişenleri  

Ya bir gün  
Susar mı kuşlar da?  

Kuşlar susmaz -göç eder  
Issız bir ormanda devrilen ağaçtan çıkar mı ses?  
Hem de nasıl  

İşte bu nedenle  
-hangi nedenle-  
Tam olarak bundan dolayı  
-neyden, neyden-  
Bitmez koşusu vahşi atların  
Bitmez bir sabah birlikte üşümenin verdiği neşe  
Bir sabah henüz yokken güneş ortalıkta  
Tam şurada  
Seninle  
Şuracıkta  
Birlikte üşümenin  
Adını bilmediğim  
Sevgili  

Ne zaman kurtuluruz kıskacından zamanın  
Sarıp sarmalandığımız güneşli hoş bahar günleri  
Ne vakit bırakacak ellerimizi  
Bir bahar mı bu etrafı şenlendiren  
Yoksa kışa gebe  
Yoksa bu taşan  
Bir güzün çığlığı mı içimizden?  

Sürükleniyoruz  
Zaman daraldı  
Varsın, kaybedelim zincirlerimizi  
Gelsin aklıma  
O sabah rüzgarın kulaklarımıza fısıldadığı kelime:  
Devrim  

Biz üşüyorduk  
Ve rüzgar  
Esiyordu kuşların göç ettiği yöne doğru  
O an sen  
Bir kuş kadar hafif olmak istemiştin  
Emek vermeden hafiflemek istemiştin  
Gözlerinde saklı olan denizi özlemiştin  
