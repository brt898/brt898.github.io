---
layout: post
title: Pas L'une D'eux
author: Berat Gönültaş
type: Şiir
x: "200"
image: pas-eux.jpeg
---
<br/>
Yağmurun  
Toprağı derinden yaralayan  
Şehvetli bir değişi vardı  
Onun karanfil saçlarına  
Yaralı toprak ıslak saçlar  
Kucağa uzanış  
Bir kerecik de olsa paklar dünyayı  

Bu şehrin yerlileri  
Öğrenemediler  
Ustaca su içmesini bir pınardan  
Ustaca mı  
Mümkün müydü bu  
Ne münasebet  
Acemilik bu işin kendisi  
Ustalaşmak mümkün değil  
Zaten mesele bu ya  
Onlar  
Belirsizlikten kaçınan  
Bilinmezlikten nefret eden yerliler  
Ustalaşmak isterlerdi bir işe kalkışmadan önce  
Ustalaşmak  
İşi sağlama almak isterlerdi  
Ustalaşmanın olmadığı  
Acemiliğin ta kendisi olan işler  
Değildi onlara göre  
Bundan ötürü  
Uzak durdular bu acemi işten de  
Sonunda gerildi gerildi gerildi ruhlar  
İşte o zaman  
Ölümü çağıran mavi gözleriyle  
İzledi yoksun kargaşayı  
Ve ardından patlattı içli bir kahkaha  
Düşmanlarına karşı güçlü uzuvlar geliştirdi  
Ki onlar ay ışığından imtina etmez aramazlardı  
Işık olsun yeterdi işler görülsün günler geçsin  
Ay ışığı bir ona çirkin göründü  
Yalnızca oydu suyun halinden anlayan  
Gecenin koynuna sığınmış  
Yalnız o  

Gecenin uykusu gelince  
Üstünü örtmek de ona düştü  
Annesinin içi titreyerek bir sonbahar günü ördüğü  
Sırtındaki hırkasıyla  

Ürkütüldü güvercin  
İntikam dolu çırptı kanatlarını  
Uzaklaştı  

"Değişmişsin"  
"Öyle mi"  
"Öyle"  
"Eskiden de böyleydi gözlerimin mavisi"  
"Evet, ama artık azmedilen şeyler var gözlerinde"  
"Yok muydu önceden"  
"Taşın altına elini koymayı geçirmişsin aklından bu defa, belli"  
"Bir şey eksik diyeceksin sanırım"  
"..."  

"Korkuyorum  
Korkutuyorsun beni  
Uzun bir yolculuktan dönen kolların  
Ağır gelmez mi bana  
Dayanamazsam ne olur halim  
Güller açmış mesela  
Ya incinirlerse"  

"Korkuyorum  
Korkutuyorsun beni  
Geçtiğim ülkelerdeki insanlar gibi değilsin  
İncinirsin sen  
Olmayacak bir iş bu  
Çok incinirsin"  

"Kirlenmiş ellerimiz"  
"Olsun, kir dediğin yıkamakla geçer"  

"Kir dediğin yıkamakla geçer  
Kalplerimiz kararmasın  
Mühim olan bu  
Kararmış da değil zaten  
Kararmış olsaydı kalplerimiz  
Nasıl böyle dokunabilirdik"  

"Değişmişsin"  
"Öyle mi"  
"Öyle"  
"Eskiden de böyleydi gözlerimin mavisi"  
"Evet, ama.."  

"Eksik olan bir şey yok ortada  
Fakat bilmiyorum nedir solduran zamanı  
Takvim yapraklarını koparmayı  
Neden unutuyor artık insanlar  
Venüs neden kıskanıyor seni  
Tüm yıldızlar göz kırparken ona"  

"Baştan sona yangınlaşan bir hikaye bu  
Diğerleri kaçışırken  
Bir bizdik yanmayı dileyen  
Fakat  
Kaçamadık bizi kurtarışlarından"  
