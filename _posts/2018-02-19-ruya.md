---
layout: post
author: Berat Gönültaş
type: Öykü
title: Rüya
x: "250"
---
<br/>
&nbsp;&nbsp;&nbsp;&nbsp;__Üsküdar.__

&nbsp;&nbsp;&nbsp;&nbsp;-Polis. Şuraya bir kimlik göster.

&nbsp;&nbsp;&nbsp;&nbsp;Eşkıya tipli bu adamı ve gösterdiği köşedeki arkadaşlarını ciddiye alamadım.

&nbsp;&nbsp;&nbsp;&nbsp;-Hey, dursana, nereye gidiyorsun? Türkçe bilmiyor musun?  
&nbsp;&nbsp;&nbsp;&nbsp;-Biliyorum.  
&nbsp;&nbsp;&nbsp;&nbsp;-Öyleyse neden gidiyorsun? Sana kimlik göster dedim.  
&nbsp;&nbsp;&nbsp;&nbsp;-Polis olduğunuza yeterince inanamadım.  
&nbsp;&nbsp;&nbsp;&nbsp;-Öyleyse dur ve öyle de. Nereye gidiyorsun? Şu polis kimliğini boşuna mı gösteriyoruz?  
&nbsp;&nbsp;&nbsp;&nbsp;-Fotokopisi çekilip rahatlıkla kullanılabilir.  
&nbsp;&nbsp;&nbsp;&nbsp;-Çek bakayım da görelim burda durduğu gibi mi duruyor fotokopisi.

&nbsp;&nbsp;&nbsp;&nbsp;Konuşmamızı tam duyamamış bir başkası yan taraftan yaklaştı.

&nbsp;&nbsp;&nbsp;&nbsp;-Bir sorun mu var?  
&nbsp;&nbsp;&nbsp;&nbsp;-Hayır, yok.

&nbsp;&nbsp;&nbsp;&nbsp;Elinde bir alet olan üçüncüsü kimliğimi istedi. Cüzdanımı çıkardım. Kimliği çıkarmam nedense zor oldu. Hatta bir an acaba cüzdanımda değil mi diye düşündüm.

&nbsp;&nbsp;&nbsp;&nbsp;-Buyrun.

&nbsp;&nbsp;&nbsp;&nbsp;İlki tekrar sordu.

&nbsp;&nbsp;&nbsp;&nbsp;-Çantanın içinde ne var? İçini açar mısın?

&nbsp;&nbsp;&nbsp;&nbsp;Cüzdanımı yerine koyuyordum.

&nbsp;&nbsp;&nbsp;&nbsp;-Bir saniye.

&nbsp;&nbsp;&nbsp;&nbsp;O arada tekrar sordu.

&nbsp;&nbsp;&nbsp;&nbsp;-Ne iş yapıyorsun?  
&nbsp;&nbsp;&nbsp;&nbsp;-Fizikçiyim.

&nbsp;&nbsp;&nbsp;&nbsp;Cüzdanı cebime koyup çantayı açtım. Sadece bir kitap, bir dosya ve birkaç sayfa fotokopi vardı. Kitabı, Fahrenheit 451’i eline aldı. Hemen tekrar bıraktı. Kitabı hediye olarak önermek fikri geldi aklıma. Aniden vazgeçtim, bu hareket hoşuna gitmezse karakola uğrama ihtimalim ürküttü beni.

&nbsp;&nbsp;&nbsp;&nbsp;-Bu fotokopiler? Hangi dil bu?  
&nbsp;&nbsp;&nbsp;&nbsp;-Fransızca.

&nbsp;&nbsp;&nbsp;&nbsp;Kimliğimi alan, işini bitirip kimliğimi uzattı.

&nbsp;&nbsp;&nbsp;&nbsp;-Tamamdır.  
&nbsp;&nbsp;&nbsp;&nbsp;-Kolay gelsin.

&nbsp;&nbsp;&nbsp;&nbsp;Telefonumu tekrar elime alıp haritadan yoluma baktım. Bir yokuşu tırmanmaya başladım. Yaklaşık iki kilometre yolum olduğunu söylüyordu telefon. Hava, diğer günlere nazaran oldukça sıcaktı. Ara sıra esip üşüten rüzgar da olmasa bahar havası denebilirdi. Yokuşu boynumda atkım üstümde montum çıkarken terlediğimi hissettim. Arkamı döndüm. Yaklaşık on dakikadır arkamda yürüyen ve acaba beni mi takip ediyor diye düşündürten kadın kaybolmuştu. Belki de benimle aynı yere gidiyordur diye düşünmüştüm aslında. Ama öyle değilmiş. Kavuştuğumda kapıda bir kitap fuarı için  kesinlikle büyük diyemeyeceğim bir kalabalıkla karşılaştım. Bekleme olmaksızın içeriye girdim. İçerisi fuar alanı küçük olduğundan dolayı daha kalabalıktı.

<br/>
<br/>
&nbsp;&nbsp;&nbsp;&nbsp;__O.__

&nbsp;&nbsp;&nbsp;&nbsp;Beyan Yayınları standıydaydım. Cahit Zarifoğlu’nun Romanlar kitabına bakıyordum. Evimde belki iki senedir bulunan fakat henüz okumadığım bu kitabı birisi kendisine almamı istemişti. Görevli kıza uzattım kitabı.

&nbsp;&nbsp;&nbsp;&nbsp;-Ondört TL.

&nbsp;&nbsp;&nbsp;&nbsp;Parayı çıkarıp uzattım.

&nbsp;&nbsp;&nbsp;&nbsp;-Buyrun.

&nbsp;&nbsp;&nbsp;&nbsp;Parayı aldı. Tam kitabı poşetliyordu ki seslendim.

&nbsp;&nbsp;&nbsp;&nbsp;-Poşete gerek yok.

&nbsp;&nbsp;&nbsp;&nbsp;Başını kaldırıp bana baktı ve uzattı kitabı.

&nbsp;&nbsp;&nbsp;&nbsp;-Teşekkür ederim. Kolay gelsin.  
&nbsp;&nbsp;&nbsp;&nbsp;-Teşekkür ederim.

&nbsp;&nbsp;&nbsp;&nbsp;Öylece diğer kitaplara bakarken, standın içinde oturmuş bir adam ile standın kenarındaki bir müşterinin konuşmalarını yanaşıp dinledim.

&nbsp;&nbsp;&nbsp;&nbsp;-Üniversite öğrencisi misin?  
&nbsp;&nbsp;&nbsp;&nbsp;-Evet.  
&nbsp;&nbsp;&nbsp;&nbsp;-Hangi bölüm?  
&nbsp;&nbsp;&nbsp;&nbsp;-Elektrik.  
&nbsp;&nbsp;&nbsp;&nbsp;-Maşallah.

&nbsp;&nbsp;&nbsp;&nbsp;Önlerindeki bir kitap hakkında konuşuyorlardı. Çocuk dikkatle dinliyordu.

&nbsp;&nbsp;&nbsp;&nbsp;-Yazarı hakkında bilginiz var mı?

&nbsp;&nbsp;&nbsp;&nbsp;Adam gülerek cevapladı.

&nbsp;&nbsp;&nbsp;&nbsp;-Kendisini tanımam.

&nbsp;&nbsp;&nbsp;&nbsp;O an, yazarını tanımadığı bir kitabı nasıl olur da böyle över diye istemsizce alaylı bir şekilde güldüm.

&nbsp;&nbsp;&nbsp;&nbsp;Ardından devam etti adam lafına.

&nbsp;&nbsp;&nbsp;&nbsp;-Gel sana imzalayayım bu kitaptan bir tane.

&nbsp;&nbsp;&nbsp;&nbsp;Çocuk da gülümsüyordu şimdi, biraz şaşkınlıkla.

&nbsp;&nbsp;&nbsp;&nbsp;-Kendi kitabım diye demiyorum her Müslüman gencin okuması gereken bir kitap.

&nbsp;&nbsp;&nbsp;&nbsp;Kitapta aktardığı bir hikayeyi özetlemeye başladı adam. Ben de az önce muhatap olduğum görevli kıza dikkat kesildim daha çok. Yirmili yaşlarında bile görünmüyordu bu başörtülü kız. Fakat bu genç yaşına rağmen işini ustalıkla yürüttüğü kesindi. Acaba bu konuşan adamın kızı mı diye düşündüm. Sonra bunun anlamsız bir düşünce olduğuna vardım. Bir yayınevinin standındaki birisi, o yayınevindeki herhangi bir yazarın neden kızı olsundu ki? Kızın yüzünde gururlu bir ifade vardı. Yaptığı işi iyi yaptığının bilincindeydi. Biraz hayranlık yüklü bakışlarla uzaklaştım stanttan. Ben uzaklaşırken adam ve çocuk hala konuşuyordu. Adam, çocuğu bir sonraki fuara da davet ediyordu.

&nbsp;&nbsp;&nbsp;&nbsp;Sadece bir bölge kalmıştı gezmediğim. O stantlara doğru yöneldim. Kiminin önü fazlasıyla doluydu, kimi ise bomboştu. Rağbet görmeyen stantlardaki görevliler pek moralsizdi. Teker teker yavaşça önlerinden geçtim, her standın tam ortasına geldiğimde kafamı kaldırıp yukarıdan kimin standı olduğuna bakıyordum. Yedi İklim’i gördüm. İki kişi oturmuş sohbet ediyordu. Konuşanlardan birini tanıyor gibiydim. Ama çıkaramadım. Yıllar önce mezun olduğum üniversiteden biri miydi? Üstünde çok düşünmedim. Sonuncu standa geldim. İlgimi ayrıca çeken bir şey yoktu. Kafamı kaldırdım: İzdiham. Bakışlarımı diğer tarafa çevirip "tövbestağfirullah" çektim. Standın başındakilere şöyle bir bakış atıp devam ettim. Öğle namazı için fuar alanının mescidine indim. Namazdan sonra biraz oturup aldığım kitaplara bir göz attım. Beyan Yayınları standında oturan adam da ordaydı. Bir baba, muhtemelen henüz konuşmasını bilmeyen kızı ile beraber geldi az sonra. Adam namaza duracağı sırada çocuk ağlamaklı bir sesle babasının dizine yapıştı. Mesciddeki bir başka adam gülümseyerek kızı kucağına aldı. Hüznünü gidermek için yaptığı, kollarındaki çocuğu birkaç yukarıya kaldırıp indiriş hareketinden sonra, ayakta öylece kucağında taşıdı küçük kızı. Birkaç dakika sonra yerine iyice alışan kız başını adamın boynuna dayamıştı. Babanın namazı bitti. Çıktılar. Daha önceden belirlediğim birkaç kitabı halihazırda almıştım fuardan. Çıkışa yöneldim. Az önce tırmandığım yokuşu biraz inmiştim ki birkaç gün önce internette rastladığım bir kitap geldi aklıma: Aristoteles, Fizik. Bu kitabı almak üzere geri döndüm. Kitabı aldım. Stantlar arasında bir o yana bir bu yana gidiyordum. O’nu gördüm. Donakaldım bir anlığına. Kendime gelince hem O’na hem de etraftaki diğerlerine hissettirmeyecek kadar uzak bir konumdan temkinle izlemeye koyuldum kendisini. Evet, O’ydu. Daha on dokuzumda bir delikanlıyken bir şekilde elime geçmiş bir kartpostaldaki kız, işte şu an karşımdaydı. Kartpostal kaybolmuştu bir zaman sonra. Fakat kartpostalın elime geçtiği ilk gün görür görmez tanıdığım o genç kızın çehresi hala aklımdaydı. Uzak köşemdeki izleyişim devam ediyordu. O da olgunlaşmış diye düşünüyordum ki o an adeta beynimin içinde bir şimşek çaktı. O kartpostalın üstündeki o resim, 1900’lerin başlarına veya 1800’lerin sonlarına ait olmalıydı. Kartpostaldaki kız O olamazdı. Resmi düşündüm. Masada oturmuş, başı eğik, gözleri elindeki kitapta. Gözlerini bile görmemiştim, yanılmam pek mümkündü. Ama hayır, kesin bir biçimde biliyordum. Yanılmıyordum. O. Sarı saçlarını arkada toplamıştı. Bembeyaz yanakları, soğuktan olsa gerek, kızarmıştı. Bir yandan yanındaki arkadaşları ile konuşuyor diğer yandan kitaplara bakıyordu. Benim az önce son kitabı aldığım standa, Yapı Kredi Yayınları standına yöneldiler. Takip edip daha fazla seyredebilirdim O’nu. Fakat o an şiddetli bir biçimde oradan çıkma gereksinimi hissettim. Kapıya yönelmişken son bir kere dönüp baktım O’na. Önüme döndüm. Acaba yanına gidip konuşsam? Nedensizce mi? Belki biraz takipten sonra arkadaşları ile olan muhabbetine katılabilirim, o konudaki fikrimi belirterek?

&nbsp;&nbsp;&nbsp;&nbsp;Fuardan çıktım. Az önce kitabı hatırlayarak fuara geri döndüğüm yere gelince yine dönsem mi diye düşündüm aniden. Yoluma devam ettim, dönmedim. Yokuşu çıkarken hayretle izleyerek yanlarından geçtiğim biri ahşap iki antika evi göremedim inerken. Sahile vardığımda polisleri gözüm aradı. Tam olarak nerede olduklarını anımsayamadım.

<br/>
<br/>
&nbsp;&nbsp;&nbsp;&nbsp;__Vapur.__

&nbsp;&nbsp;&nbsp;&nbsp;-Nihayet dergisi var mı?  
&nbsp;&nbsp;&nbsp;&nbsp;-Şurda. Reyonun altlarında.

&nbsp;&nbsp;&nbsp;&nbsp;Bakındım. Bulamadım. Diğer müşterilerle ilgilendikten sonra bana döndü tekrar.

&nbsp;&nbsp;&nbsp;&nbsp;-Kusura bakma ya. Şurda olacak hemen şu rafın üstünde.

&nbsp;&nbsp;&nbsp;&nbsp;Buldum. On iki lira yazıyordu. On iki lira çıkardım.

&nbsp;&nbsp;&nbsp;&nbsp;-On iki lira, değil mi?

&nbsp;&nbsp;&nbsp;&nbsp;Fiyatı tekrar kontrol etmeye yelteniyordum ki kuşkulu bir şekilde parayı alan adam sordu.

&nbsp;&nbsp;&nbsp;&nbsp;-On mu, on iki mi?

&nbsp;&nbsp;&nbsp;&nbsp;Kıbrıs fiyatı on iki lira imiş, yeni fark ediyordum.

&nbsp;&nbsp;&nbsp;&nbsp;-Ah, on.

&nbsp;&nbsp;&nbsp;&nbsp;İki lirayı geri uzattı.

&nbsp;&nbsp;&nbsp;&nbsp;-Teşekkürler, kolay gelsin.

&nbsp;&nbsp;&nbsp;&nbsp;Şehir hatları vapuruna yöneldim. Eminönü’ne gidecektim. Salon neredeyse taşacak haldeydi. Turnikeler artık çalışmıyordu. Kapasite dolunca otomatik olarak devre dışı kalıyorlarmış. Yoğunluk nedeniyle seferlerde gecikme yaşandığına dair anonslar yapılıyordu. İnsanlardan bazıları bu durumdan dolayı görevlilere şikayette bulunuyor, görevliler ise ellerinden bir şey gelmediğini anlatmaya çalışıyorlardı. Turnikeleri geçip bekleme salonuna geçmiş değildim. İçeridekilerden bazıları beklemekten bezip çıkıyorlardı. Umudumu kestim ve Beşiktaş’a geçmeye karar verdim. Beşiktaş vapuruna doğru yöneldim. Ulaşım kartına makineden para yükleyen spor giyimli genç bir kadın, kendisini bekleyen lise çağlarında bir gencin yanına gitti, beraber ilerlediler. Abla-kardeş olduklarını düşündüm. Önlerine geçmedim. Takip ettim onları, onların da aslında vapura bineceklerinden habersizce. Ama yine de sezmiştim. Onlar alt katı tercih etti. Kadın önce sol tarafa yöneldi.

&nbsp;&nbsp;&nbsp;&nbsp;-Burası dolu. Bir de yana bakalım.

&nbsp;&nbsp;&nbsp;&nbsp;Üst katta oturmak istediğimden yollarımız ayrıldı. Kendime kenarda bir yer buldum. Vapur harekete geçince esen rüzgar rahatsızlık verici oldu. Karşı tarafa, görece daha orta bir yere geçtim. Solumda güneş gözlüğü ile orta yaşlı bir kadın vardı. Sağ tarafımda ise daha genç bir adam oturuyordu. İnsanların birçoğu ellerindeki telefonlarla fotoğraf çekmekteydi. Az önce kalktığım yerin yan tarafında oturan bir kız ve bir erkek de sarmaş dolaş kendi fotoğraflarını çekmekteydi. Kız önce kendini ayarladı. Uygun pozu yakalamış olacak ki partnerine seslendi.

&nbsp;&nbsp;&nbsp;&nbsp;-Aşkım, çekiyorum, bak hadi.

&nbsp;&nbsp;&nbsp;&nbsp;Gözlerimi Boğaz’ın ışıltısından alıp tarihi yarımadaya çevirdim. Silüet, onu bozan herhangi bir etmen olmaksızın ufuktaydı. Sadece bu açıdan yakalanabiliyor olsa gerek diye düşündüm bu görüntü. Kadıköy’den bakınca arkada muhtemelen şu acayip betonlar da görünüyordur diye düşündüm. Bir babanın çocuğuna bakışındaki hüzünle baktım İstanbul’a. Korkarak, içim titreyerek. Allah’ım sen koru, Allah’ım bize acı, bize rahmetinle muamele et. Silüeti izlerken tekrarladıklarım bunlardı bir fısıltı halinde. Vapur boğazın ortalarını geçmişken çaprazımda oturan adam bir yandan fotoğraf çekmek için telefonunu hazırlarken bir yandan de sağımdakine sordu.

&nbsp;&nbsp;&nbsp;&nbsp;-Şurası nere?  
&nbsp;&nbsp;&nbsp;&nbsp;-Dolmabahçe Sarayı. Oraya da gideceğiz inince.

&nbsp;&nbsp;&nbsp;&nbsp;Çaycının sesi duyuldu.

&nbsp;&nbsp;&nbsp;&nbsp;-Çay. Sıcak çay.

&nbsp;&nbsp;&nbsp;&nbsp;Vapur kıyıya yaklaşırken suda yüzen bir karabatak gördüm sanırım.

<br/>
<br/>
&nbsp;&nbsp;&nbsp;&nbsp;__Beşiktaş.__

&nbsp;&nbsp;&nbsp;&nbsp;Vapurdan iner inmez bizi karşılayan simitçilerden birinden bir simit aldım. Bir yandan simitimi ufak ufak ısırırken bir yandan da meydana doğru yürüyordum. Meydanın girişinde motosikletli üç veya dört polis vardı. Bir baba ve iki çocuğu, sekiz yaşlarında bir kız ve ondan daha küçük bir oğlan, orada, polislerin yanındalardı. Durup ne konuştuklarını dinledim.

&nbsp;&nbsp;&nbsp;&nbsp;-Allah bizim ömrümüzden alsın size versin, her zaman böyle diyorum.

&nbsp;&nbsp;&nbsp;&nbsp;Ardından küçük kızını motosikletinde oturan polisin kucağına verdi ve fotoğraflarını çekti.

&nbsp;&nbsp;&nbsp;&nbsp;-Prenses, buraya bak.

&nbsp;&nbsp;&nbsp;&nbsp;Kızı indirdi ve gülümsedi.

&nbsp;&nbsp;&nbsp;&nbsp;-Başka zaman nerde bulacağız bir yunus amca?

&nbsp;&nbsp;&nbsp;&nbsp;Uzaklaştılar biraz. Sonra küçük çocuğu alarak geri döndü baba. Aynı polis, arkadaşlarının gülümsemeleri arasında, çocuğun iki yanağını öptü.

&nbsp;&nbsp;&nbsp;&nbsp;İlerledim. Meydanın denize bakan kenarı oturan insanlarla kaplıydı. Banklar doluydu. Hatta meydandaki top figürlerinin üstüne oturanlar dahi vardı, bunlar daha çok serseri tipli liseli gençlerdi. Deniz kenarında oturan insanların arasından bir müzik sesi yükseldi. O tarafa döndüm. Yirmili yaşlarında üç erkek, çalıp söylemekteydiler. Gelevera Deresi’ydi söyledikleri şarkı. Etrafımda döndüm. Bir bankta bir yaşlı çift oturmaktaydı. Konuşmuyorlardı. Sessizce izliyorlardı. Aslında izliyor da sayılmazlardı, etraflarında olup bitenlere karşı kayıtsız bir halleri vardı. Bir ağacın dibinde bir çiçekçi kadın oturmaktaydı. Meydana girdiğim tarafa doğru döndüm tekrar. Güvercinler kendilerine atılan yemleri yiyorlardı. Az önce polis tarafından öpülen minik çocuğun da aralarında buunduğu yaklaşık yedi kişilik bir çocuk ordusu yemlerini iştahla mideye indirmekte olan güvercinlere doğru koşturuyorlardı. Çocuklardan birinin annesi oğluna güvercinleri rahatsız etmemesini söylese de nafile bir çaba oldu bu. Daha ilk yönelişlerinde güvercinlerin onlardan korkmayacaklarını düşünmüştüm. Haksız da çıkmadım. İstiflerini pek bozmadılar. Hatta bazen güvercinlerin çocukları korkuttuğu da oldu. Aralarındaki en küçüğü boyu babasının dizlerini zar zor geçen mavi montlu bir erkek çocuktu. İki elini öne doğru uzatmış, yakalamak isteğiyle koşuyordu güvercinlerin üstüne. Bir kez daha atağa geçti. Güvercine yaklaştı, fakat hedefin üstüne gitmektense yanından geçti. Ne olduğunu anlama safhasındayken henüz ben, çocuk gidip kendisinden birkaç santim daha uzun başka bir çocuğa sarıldı. Bir kez daha etraftakilere dikkatle baktım. Benim gibi şu çocukları büyük bir keyifle izleyen bir çift göz aradım. Yoktu. Beni gözleyen, benim diğer insanları izlediğim gibi beni izleyen biri var mı diye bakındım, o da yoktu. Bir anne küçük oğluna seslendi.

&nbsp;&nbsp;&nbsp;&nbsp;-Oğlum, dur, yorulacaksın.

&nbsp;&nbsp;&nbsp;&nbsp;Az önce çocuklarıyla beraber polislerin yanında gördüğüm baba cevap verdi.

&nbsp;&nbsp;&nbsp;&nbsp;-Bırakın koşsun. Bunların yorulmasından ne olacak?

&nbsp;&nbsp;&nbsp;&nbsp;Az sonra bir liseli patenleriyle hızlıca kalabalığın arasından geçti ve yakınlarımda ani bir frenle durdu. Yanına geldiği arkadaşı onu uyardı, düşeceğine dair korkusunu belirtti, kaba bir dille. Müzik sesi yeniden yükseldi. Aşk Sana Benzer’i söylüyorlardı bu defa. Bu, daha popüler bir şarkı olacak ki etraflarında epey bir insan toplandı. Her birinin dibinde birer içki şişesi olan üç arkadaş müziklerine devam ederken meydandan çıkıp durağa doğru yöneldim.

<br/>
<br/>
&nbsp;&nbsp;&nbsp;&nbsp;__Dönüş.__

&nbsp;&nbsp;&nbsp;&nbsp;Otobüse binip arkalarda bir koltuğa oturdum. Peşimden binen bir yaşlı çift henüz yerlerine oturmamıştı ki kadın kocasına yanlış otobüse bindiklerini söyledi.

&nbsp;&nbsp;&nbsp;&nbsp;-Rumelihisarüstü’ne gitmiyor, 43R değil bu.

&nbsp;&nbsp;&nbsp;&nbsp;Halbuki otobüs 43R idi ve Hisarüstü’ne gidiyordu. Yaşlı adam yanıma oturdu. Arkadan birilerinin kadına bunun 43R olduğunu söylediklerini hafifçe duydum. Nihayet’i poşetinden çıkarıp biraz okudum. Albayrak Medya'ya ait bir dergiymiş. Bilsem almazdım. Birkaç durak sonra binen bir kadın, koridorun orta kısmındaki boşluğu geçmiş, gördüğü boş koltuğa doğru ilerlemekteydi ki birden ayaktaki bir adam kadının koluna elini attı. Kadın aniden döndü.

&nbsp;&nbsp;&nbsp;&nbsp;-Ödümü patlattın. Sen miydin?

&nbsp;&nbsp;&nbsp;&nbsp;Otobüs ilerlerken dışarıyı seyrediyordum. Nispetiye durağında indim. Eve doğru ilerlerken kapılardan birinin önünde tünemiş bir kedi gördüm. Kapının camında yansıması görünüyordu kedinin. İleride başka bir kedi vardı. Pisi pisi diyerek yanıma çağırdım. Geldi miyavlayarak. Biraz kaldırıma sürtündü durdu. Ardından ayaklarıma dolandı. Kediler böyle yaparak kokularını bırakırlarmış, bize artık güvendiklerinin bir sembolü imiş bu.
